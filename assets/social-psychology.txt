1. La cognizione sociale

1.1. Una definizione preliminare

L'ambito di studi che verrà affrontato in questo volume viene
denominato cognizione sociale. Come avremo modo di vedere, sotto questa
etichetta si cela un universo di teorie, modelli, paradigmi ed interessi di
ricerca molti diversificati tra loro. Ciò che li accomuna sono però degli
assunti di fondo rispetto al modo in cui funziona la mente umana.
L'obiettivo finale è quello di individuare i processi che caratterizzano il
funzionamento del nostro sistema cognitivo e che guidano i giudizi che
emettiamo nella nostra vita quotidiana, così come i comportamenti che
realizziamo all’interno del nostro ambiente sociale. L'elemento centrale di
questo approccio è quindi l'individuazione dei processi cognitivi
sottostanti, ossia l'esame dei percorsi di elaborazione delle informazioni
grazie ai quali ci si predispone alla vita sociale. Questo obiettivo di
conoscenza si realizza principalmente attraverso due differenti modalità.
Da un lato, è possibile chiedere alle persone di verbalizzare i loro pensieri,
impressioni e ragionamenti. Questo metodo, che trova le radici
nell’approccio fenomenologico (cfr. per es., Kochler, 1929), permette di
individuare quali siano le teorie ingenue che le persone utilizzano nel
momento in cui interpretano e danno significato al proprio
comportamento e a quello altrui. Dall'altro, la psicologia sociale cognitiva
ha fatto propri i modelli e le metodologie di ricerca tipiche della psicologia
cognitiva in generale. È nato così un avvincente tentativo di integrazione
tra le conquiste ottenute nello studio dei processi di memoria, di
apprendimento e di pensiero, e le ambizioni della psicologia sociale di
spiegare fenomeni complessi quali la formazione di impressioni, le
relazioni intergruppi o l’autopercezione. In questo percorso di esplorazione
della psicologia sociale cognitiva, partiamo da un tentativo di definizione di
cosa si intende per cognizione sociale:
la cognizione sociale si occupa dello studio scientifico dei processi attraverso cui le persone acquisiscono
informazioni dall’ambiente, le interpretano, le immagazzinano in memoria e le recuperano da essa, al fine di
comprendere sia il proprio mondo sociale che loro stesse ed organizzare di conseguenza i propri comportamenti.

All’interno di questa definizione sono molti i punti che debbono essere
sottolineati. Innanzitutto, vi è la natura scientifica di questo approccio di
studio. Ogni ipotesi viene sottoposta a rigide verifiche sperimentali
secondo criteri condivisi all’interno della comunità scientifica. Ciò
significa che anche le più brillanti intuizioni debbono necessariamente
trovare dei riscontri empirici, replicabili attraverso studi indipendenti,
prima di poter essere accettate come dotate di fondamento (si veda Leone,
2003). Lo sforzo è quello di isolare processi di tipo generale che, date
specifiche condizioni ambientali, si ripresentino con sufficiente regolarità.
Ovviamente, i processi oggetto di studio possono variare a seconda del loro
grado di specificità. Alcuni processi sono infatti estremamente pervasivi
tanto da essere pressoché universali, mentre altri sono assai più legati alle
specificità del contesto. L’attuale psicologia cross-culturale sta fornendo
importantissime indicazioni in questo senso, permettendo di comprendere
le potenzialità esplicative ed i limiti di applicabilità dei risultati ottenuti da
studi condotti in un dato ambiente culturale.

Un secondo importante aspetto da sottolineare è la natura attiva del
processo di acquisizione di informazioni dall'ambiente. Le persone esplorano
il proprio ambiente e si interrogano sulle sue caratteristiche. Ad esempio,
in continuazione si cerca di cogliere indizi rispetto ai tratti di personalità
che contraddistinguono le persone che ci circondano, rispetto a cosa gli
altri pensino di noi e così via. Data l’estrema varietà di informazioni
potenzialmente a disposizione occorre però operare dei processi di
selezione: alcuni elementi verranno percepiti dall’osservatore mentre molte
altre informazioni passeranno semplicemente inosservate senza lasciare
alcuna traccia (Neisser, 1976). Un'ulteriore caratteristica della cognizione
sociale, che costituisce il cuore pulsante di questo approccio di ricerca, è
l’idea che le informazioni acquisite dall'ambiente non abbiano un valore di
per se stesse, ma che su di esse l’individuo lavori attivamente attribuendo
significati e valori personali. Tutto ciò che proviene dall'ambiente è
soggetto a processi di interpretazione sulla base delle conoscenze possedute,
delle proprie esperienze passate e del proprio stato attuale. Ciò significa che
uno stesso evento potrà essere vissuto e spiegato in maniera profondamente
diversa da due individui che abbiano strutture di conoscenza differenti e
che siano guidati da differenti motivazioni. Ad esempio, è esperienza
comune constatare come gli episodi che si verificano nel corso di un
evento sportivo vengano percepiti ed interpretati in modo differenziato a
seconda della fede sportiva dell’osservatore. In tal modo, i tifosi di
differenti squadre «vedono» cose profondamente diverse (Hastorf, Cantril,
1954). Per comprendere come verrà interpretata una situazione da uno
specifico individuo è spesso più importante una conoscenza approfondita
dell'individuo percepente piuttosto che della situazione stessa. Le
attribuzioni di significato sono infatti in larga misura il frutto della
soggettività dell'individuo percepente. Infine, i risultati di questi processi
di raccolta di informazioni e di elaborazione vengono depositati in memoria e
vanno ad arricchire quel bagaglio di conoscenze ed esperienze che a sua
volta è pronto per guidare sia i nuovi processi di acquisizione di
informazioni dall'ambiente, influenzando cosa sarà notato e cosa no, sia le
operazioni di interpretazione.

1.2. Alcuni principi generali

Nel paragrafo precedente si è accennato alle differenze individuali nel
modo in cui gli stimoli ambientali vengano filtrati ed interpretati. Al di là
di queste differenze vi sono però alcuni principi generali che
contraddistinguono i processi di elaborazione delle informazioni sociali. Su
di essi ci soffermeremo ora.

1.2.1. Il bisogno di risparmiare risorse cognitive

L'immagine di uomo che viene proposta, e che trova ampi riscontri
nella moderna psicologia cognitiva, prevede che le persone abbiano
limitate abilità e capacità di elaborazione delle informazioni (Fiske, Taylor,
1991). Ciò implica due importanti conseguenze. La prima è che occorre
intervenire col selezionare le informazioni in ingresso, cercando modalità
di sintesi che permettano di riassumere la massima quantità di informazioni
con il minimo sforzo. La soluzione primaria che viene adottata risiede nel
processo di categorizzazione. Ciò significa che vari esemplari vengono
inseriti in un medesimo insieme significativo sulla base degli elementi di
similarità che li accomunano. In seguito, sarà possibile trattare tali
esemplari in modo sostanzialmente analogo, facendo riferimento alle
conoscenze generali già possedute circa la categoria. Ad esempio,
incontrando un ragazzo con la testa rasata e degli anfibi ai piedi sarà
possibile categorizzarlo come membro del gruppo «skinhead» ed inferire
con rapidità altre sue possibili caratteristiche personali prima ancora di
avere a disposizione dettagliate e oggettive informazioni su di lui. In
continuazione, categorizziamo ed utilizziamo le conoscenze pregresse circa
i membri della categoria per giungere ad una approssimativa ma rapida
definizione dell'ambiente in cui ci stiamo muovendo.

La seconda conseguenza legata alla necessità di formulare giudizi
risparmiando risorse cognitive è data dal ricorso a ragionamenti di tipo
euristico. Con il termine euristiche si denotano delle scorciatoie di pensiero
che utilizziamo per formulare giudizi sulla base di informazioni limitate.
Ad esempio, dovendo acquistare una automobile o dovendo decidere dove
trascorrere le prossime vacanze, con estrema difficoltà le persone si
impegnano in un'analisi sistematica di tutti i possibili dettagli utili per
giungere alla migliore scelta possibile. Questi tentativi condurrebbero
inevitabilmente a situazioni di stallo in cui ogni decisione assorbirebbe
l'individuo al punto tale da rendere impossibile ogni altra attività. Di
conseguenza, non si ricerca la soluzione ottimale bensì una soluzione
accettabile (Simon, 1983). Quindi, le euristiche possono costituire delle
efficaci scorciatoie che permettono di ridurre il tempo e gli sforzi necessari
per giungere ad una conclusione soddisfacente, anche se non
necessariamente la migliore in assoluto (Tversky, Kahneman, 1974). Tutto
ciò ha però i suoi costi: se in generale il ricorso a ragionamenti di tipo
euristico offre indubbi vantaggi, esso può talvolta condurre ad una serie di
errori di giudizio che verranno discussi più diffusamente in seguito.

1.2.2. Processi consapevoli e inconsapevoli

Nella gestione delle informazioni provenienti dall'ambiente è
ovviamente possibile operare in modo consapevole attraverso un loro
attento e deliberato esame. In queste situazioni, si opera come degli
scienziati ingenui che razionalmente analizzano i dati a disposizione per
giungere a delle plausibili conclusioni. Parliamo quindi di processi
consapevoli, o controllati, ogniqualvolta un processo mentale abbia luogo a
partire da un iniziale atto di volontà, possa essere controllato nel corso del
suo sviluppo, e rispetto al quale l'individuo è in larga misura in grado di
riportare verbalmente i vari passaggi compiuti (Bargh, 1994). Quindi, le
sue caratteristiche peculiari sono l’intenzionalità, la possibilità di controllo
e la consapevolezza, almeno parziale, sia delle fasi intermedie del processo
che del suo esito finale. In aggiunta, un requisito di fondo affinché un
processo consapevole o controllato possa aver luogo è la disponibilità di
sufficienti risorse cognitive, in quanto simili processi mentali sono
altamente dispendiosi e «consumano» le risorse attentive dell'individuo
(Bargh, 1989). Ciò significa che mentre si è impegnati in un compito,
quale, ad esempio, la comprensione di un testo scritto, con estrema
difficoltà si riuscirà ad eseguire simultaneamente un altro compito
controllato che richieda anch'esso risorse attentive, come ad esempio
ripercorrere mentalmente le tappe e i luoghi delle ultime vacanze. I
processi consapevoli sono quindi tipicamente seriali, nel senso che possono
essere eseguiti in successione, e nel momento in cui si tenta di portarli
avanti simultaneamente (in parallelo) si ostacolano vicendevolmente.

D'altro canto, quando un’attività viene ripetuta nel tempo va incontro
a modificazioni nel modo in cui viene eseguita. Pensiamo
all’apprendimento delle abilità per suonare la chitarra. Inizialmente è
necessario prestare molta attenzione alla posizione delle dita e ad ogni
minima azione che viene realizzata sulle corde dello strumento. In seguito,
con l’esperienza e la pratica, questi movimenti diventano automatici e
possono essere eseguiti anche senza una continua attenzione (Shiftrin,
Schneider, 1977). L’azione fluisce pertanto senza un necessario controllo
consapevole. In questi casi parliamo di processi inconsapevoli o automatici
(Bargh, 1994). Questi processi, poiché prevedono un carico attentivo
alquanto limitato, permettono l'esecuzione contemporanea di altre
operazioni. Ecco allora che il guidatore esperto sarebbe in grado di
compiere complesse manovre anche mentre discute animatamente con il
partner, laddove il principiante che volesse effettuare un parcheggio
decente dovrebbe sospendere la discussione e concentrarsi sui dettagli della
Manovra.

I processi automatici sono estremamente importanti anche nell’èmbito
della cognizione sociale. Anche in questo caso, infatti, le persone utilizzano
ripetutamente modalità tipiche di percezione degli altri individui. Ad
esempio, si è accennato in precedenza al processo di categorizzazione quale
strumento privilegiato per risparmiare risorse cognitive. Se questo processo
diventa routinario si pongono le basi affinché ogni situazione sociale abbia
luogo in modo automatico (Brewer, 1988; Fiske, Neuberg, 1990). In
effetti, come vedremo dettagliatamente in seguito, una delle prime
operazioni che vengono condotte in modo spontaneo e non
necessariamente intenzionale ad ogni incontro sociale è quella di
identificare le categorie sociali più rilevanti a cui la persona percepita
appartiene.

In aggiunta, le persone sono frequentemente inconsapevoli dei propri
processi mentali anche in un modo più sottile. Infatti, non solo si possono
eseguire processi in forma automatica, ma anche quando si portano avanti
processi controllati noi siamo consapevoli solo della punta dell’iceberg. La
capacità di introspezione rispetto ai propri processi mentali è alquanto
ridotta (Nisbett, Wilson, 1977) e così anche quando ragioniamo
consapevolmente su un argomento non siamo pienamente a conoscenza di
tutti i fattori che stanno influenzando questi nostri processi. Ad esempio,
dovendo scegliere tra due candidati per un posto di lavoro, possiamo
tentare di operare una scelta razionale basata sulle competenze dei due
candidati, ma non riusciremo mai attraverso uno sforzo introspettivo a
quantificare con accuratezza l'influenza che altri fattori, quali la somiglianza
fisica con una persona importante del nostro passato, una certa tonalità del
vestito indossato o il nostro umore in quel momento, possono aver avuto
sulla scelta finale (Lewicki, 1985; Nisbett, Wilson, 1977). È ormai
opinione condivisa che non esistano processi controllati «puri» e che
sempre si verifichi una compresenza, in proporzioni variabili, di
componenti controllate ed automatiche (Bargh, 1997).

1.2.3. L’egocentrismo dei processi di pensiero

Ogni individuo ha una propria prospettiva privilegiata attraverso la
quale osserva il mondo. Risulta però difficile  relativizzare questa
prospettiva e la tendenza che si riscontra, di conseguenza, è quella di
ritenerla valida in assoluto. È curioso rilevare come spesso gli individui
rimangano stupefatti o profondamente contrariati dal fatto che gli altri non
notino un qualcosa che a loro invece appare lampante, o che a fronte di
una serie di premesse altri giungano a conclusioni differenti dalle proprie.
Ad esempio, gli spettatori dei quiz televisivi ritengono spesso impossibile
che il concorrente non conosca la risposta ad una domanda alla quale loro
saprebbero invece rispondere con facilità, non tenendo conto del fatto che
ognuno ha una propria ed unica storia, così come un bagaglio personale di
esperienze e conoscenze. Un ulteriore interessante esempio di pensiero
egocentrico è costituito dalla cosiddetta illusione di trasparenza (Gilovich,
Savitsky, Medvec, 1998), ovvero la credenza erronea che gli altri capiscano
immediatamente e con relativa facilità i nostri stati interni. Se si è felici o
tristi, sovrastima la facilità con cui gli altri sono in grado di capire lo
specifico stato emotivo in cui ci troviamo. Quindi, se qualcuno esegue un
comportamento che ci pone in uno stato di disagio siamo indotti a pensare
che tale persona non possa non capire questa nostra situazione,
modificando la sua condotta futura. I rapporti di coppia sono costellati da
simili distorsioni di giudizio, con tutte le inevitabili conseguenze negative,
laddove all’origine di tutto vi è solo l’errata convinzione che poiché noi
sappiamo di essere a disagio anche il partner debba necessariamente capire
che siamo a disagio (Gilovich, Kruger, Savitsky, 1999). Queste forme di
egocentrismo, che sono eclatanti nei bambini (Piaget, 1947), si
ripresentano sotto altre vesti anche in età adulta influenzando i giudizi ed i
rapporti interpersonali.

Non solo l’individuo tende a porsi al centro del mondo, ma in aggiunta
— almeno in situazioni di «funzionamento normale» — tende a farlo
mettendosi in una luce positiva ai propri occhi e a quelli altrui. Una
fondamentale motivazione che guida le percezioni, i giudizi ed i
comportamenti è infatti quella di raggiungere o mantenere una elevata
autostima, ovvero un'immagine positiva di se stessi (Silverman, 1964;
Tesser, 1988). Quindi, i processi di elaborazione che vengono posti in
essere tendono in modo sistematico a configurare la realtà in modo tale da
ottenere una autorappresentazione caratterizzata da attributi positivi, anche
quando gli effettivi eventi sembrerebbero suggerire l'opposto (Taylor,
1989; Zuckerman, 1979).

1.2.4. La resistenza al cambiamento

In generale, sia i processi che i contenuti di pensiero tendono ad essere
alquanto impermeabili rispetto ad ogni tentativo di modificazione. Certe
modalità tipiche di rappresentazione del mondo e di interazione con gli
altri si cristallizzano e, quindi, con estrema difficoltà e lentezza vanno
incontro a cambiamenti. Questa resistenza al cambiamento è tanto più
evidente là dove le credenze dell’individuo permangono stabili nonostante
vi siano indicazioni oggettive circa la loro erroneità o quantomeno rispetto
alla necessità di operare delle revisioni.

Inoltre, è caratteristica peculiare dei processi di pensiero quella di
esplorare il mondo alla ricerca di clementi in grado di confermare le
proprie aspettative. Questo è un aspetto che verrà ampiamente trattato nel
corso di tutto il volume. Il risultato finale di questa tendenza sarà
nuovamente una rigidità nel modo di rappresentarsi gli eventi, al fine di
privilegiare tutto ciò che permetta di mantenere una relativa stabilità
piuttosto che quelle informazioni che possano essere di stimolo al
cambiamento.

1.2.5. L’accessibilità cronica

Il concetto di accessibilità è fondamentale per la comprensione dei
processi mentali. L’accessibilità può essere definita come la facilità con cui
determinati contenuti di pensiero si presentano alla nostra mente (Arcuri,
Castelli, 2000): in altre parole, dato l’insieme di conoscenze depositate in
memoria, alcune di queste risultano più semplici da recuperare. La
conseguenza importante è che queste conoscenze facilmente recuperabili
diventeranno in modo cronico, anche al variare dei contesti, la chiave
privilegiata di interpretazione. Ad esempio, persone fortemente interessate
ai temi della politica, o addirittura impegnate attivamente in politica,
tenderanno sistematicamente a cercare di individuare l’affiliazione politica
dei propri interlocutori e i risvolti politici di ogni accadimento. Allo stesso
modo, dopo mesi trascorsi a studiare testi di psicopatologia, è fenomeno
tipico degli studenti di psicologia quello di decodificare i comportamenti
altrui nei termini di categorie diagnostiche. In generale, quindi, i contenuti
più accessibili formeranno il quadro di riferimento utilizzato per dare senso
a ciò che di nuovo incontriamo così come alle nostre esperienze. Un
ulteriore esempio particolarmente rilevante per le sue drammatiche
conseguenze è dato dalla situazione in cui si trovano le persone depresse: in
questi soggetti diventa cronicamente accessibile un'immagine di sé
medesimi in quanto esseri insignificanti, privi di qualità positive e
disprezzati dagli altri. Queste persone tenderanno perciò in modo
sistematico a rivisitare il proprio passato e ad interpretare le proprie
vicissitudini quotidiane alla luce di questa concezione negativa di se stesse,

rendendo quindi assai complesso il superamento del loro stato di difficoltà
(Higgins, 1989).

1.2.6. Il predominio del qui ed ora: accessibilità temporanea

I processi mentali sono fortemente influenzati dallo stato momentaneo
dell’individuo, il quale solo in misura minima riesce a tener conto del fatto
che si tratta di uno stato momentaneo e tende invece ad ampliare la sua
importanza più del dovuto. Ad esempio, se si viene bocciati ad un esame,
frequentemente si formulano giudizi generali negativi sulle proprie
capacità e sulla propria soddisfazione nell’aver intrapreso un determinato
corso di studi, ponendo in secondo piano tutta la propria storia passata di
impegno, piacere e magari successo in altri esami. Le situazioni contingenti
rendono alcuni contenuti mentali femporaneamente più accessibili rispetto ad
altri, e questi contenuti maggiormente accessibili esercitano l'impatto
maggiore sugli stati emotivi, i giudizi ed i comportamenti. Ancora un
esempio: l’innamorato appena abbandonato dalla persona amata diffonde la
sua delusione e sofferenza a tutti gli ambiti della propria vita e ritiene che
anche il futuro non potrà essere altro che un inconsolabile tormento.
L’esperienza ci insegna che fortunatamente le cose. non stanno
propriamente così. Per la persona coinvolta, però, è il qui ed ora che conta e
che pervade i contenuti dei suoi pensieri. Se questo principio generale è
massimamente evidente in riferimento agli eventi più rilevanti della vita,
esso opera tuttavia anche nelle assai più banali situazioni della quotidianità:
il ricordo di una pubblicità può indurre ad acquistare un determinato
prodotto piuttosto che un altro, semplicemente perché di fronte ad uno
scaffale di supermercato il prodotto pubblicizzato risulta più evidente di
altri e verrà notato con maggiore probabilità in mezzo alla gamma di altre
marche disponibili. Analogamente, la lettura di un articolo di cronaca può
portare a ritenere che la criminalità sia la questione più importante da
affrontare, mentre il giorno successivo i resoconti di stragi sulle strade
renderanno queste il problema centrale da risolvere. Il messaggio di fondo
quindi è che ciò che predomina nel qui ed ora pone chiari indirizzi ai
processi mentali, e che dall’interazione tra costrutti cronicamente e
temporaneamente accessibili vengono definite le coordinate di riferimento
attraverso le quali viene dato un senso al proprio mondo sociale.
2. La percezione sociale. La formazione di impressioni,
l’utilizzo di euristiche di giudizio e la spiegazione dei
comportamenti

In questo capitolo prenderemo inizialmente in esame le modalità
attraverso cui ci formiamo impressioni circa le persone che ci circondano e
formuliamo giudizi rispetto alle loro caratteristiche. Successivamente,
verranno affrontate alcune delle principali euristiche che caratterizzano il
giudizio sociale. Infine, ci soffermeremo sui processi di spiegazione dei
comportamenti, sia propri che altrui, ovvero sui cosiddetti processi di
attribuzione causale.

2.1. La formazione di impressioni

2.1.1. Comprendere gli altri attraverso il comportamento non verbale

I movimenti del corpo, gli sguardi e le espressioni del volto forniscono
molte informazioni circa la persona che li esegue (Argyle, 1975). Essi
costituiscono dei segnali attraverso i quali possiamo inferire le qualità
personali dell’interlocutore e cosa egli pensi di noi. Un’inclinazione del
corpo in avanti o al contrario protesa all'indietro ci indicherà un
atteggiamento ora positivo ora negativo nei nostri confronti (Maass,
Castelli, Arcuri, 2000; Mehrabian, 1972). Allo stesso modo, attraverso la
quantità dei contatti oculari potremo formulare ipotesi circa il grado di
estroversione o timidezza (Kleinke, Meeker, La Fong, 1974; Zimbardo,
1977). Ogni cultura prevede i suoi particolari codici che regolano la
comunicazione non verbale. Ad esempio, se in alcune culture il contatto
fisico viene percepito come un segnale di amichevolezza, in altre culture il
contatto viene vissuto con maggiore ansia e si cerca quindi di limitarlo.
D'altro lato, ogni comportamento non verbale non ha un significato in
assoluto, ima a seconda dei contesti in cui si realizza e delle modalità
specifiche con cui viene eseguito può produrre conseguenze differenti.
Infatti, se il contatto oculare segnala apertura e desiderio di condivisione,
un contatto oculare eccessivamente sostenuto può creare all’opposto
disagio ed irritazione. In uno studio sul campo, ad esempio, alcuni
ricercatori hanno verificato che i camerieri ricevevano mance più elevate
quando nel portare il resto ai propri clienti riuscivano a stabilire un breve
contatto fisico, come il toccare loro la mano per mezzo secondo, piuttosto
che in assenza di alcun contatto (Crusco, Wetzel, 1984). Quando però il
contatto si prolungava, l’entità della mancia ricevuta iniziava a diminuire.
Ciò significa che attraverso il comportamento non verbale è possibile
inviare dei messaggi, ma che è anche opportuno calibrare adeguatamente le
modalità di esecuzione di tale comportamento affinché venga trasmesso il
messaggio desiderato. Il comportamento non verbale è, inoltre, anche un
importante segnale del ruolo sociale degli attori coinvolti. Ad esempio, il
contatto fisico avviene frequentemente in modo asimmetrico tra persone
con uno status sociale differente, e può quindi diventarne un indicatore: le
persone con uno status sociale elevato toccano infatti con maggiore
probabilità le persone con uno status sociale più basso del proprio, rispetto
a quanto non facciano queste ultime (Henley, 1973).

Differenze importanti si riscontrano anche nella capacità di
decodificare i comportamenti non verbali. Innanzitutto, sembra emergere
una superiorità da parte delle donne rispetto agli uomini in questo
specifico dominio (Hall, 1984). Le donne sembrano più abili nel cogliere
le sfumature e nel comprendere il significato dei comportamenti non
verbali manifestati da altre persone. A fronte di questi risultati, si è posto il
dilemma del perché esista questa asimmetria. Da un lato, vi sono
spiegazioni di tipo evoluzionistico che associano queste superiori
competenze nella decodifica dei segnali non verbali con la funzione
primaria di accudimento della prole da parte delle donne. Dall’altro, sono
state suggerite spiegazioni che rimandano alla strutturazione interna della
società. Alice Eagly ha proposto una teoria denominata «teoria del ruolo
sociale» la quale prevede che le donne più degli uomini siano inserite
all’interno della società in ruoli di servizio agli altri, come ad esempio la
casalinga, la commessa o l'infermiera (Eagly, 1987). Per una efficace
esecuzione di questi ruoli risulta necessario capire con rapidità e sufficiente
precisione le richieste provenienti dalle altre persone, ed una buona lettura
dei loro comportamenti non verbali agevola sicuramente questo compito.
Inoltre, le persone con uno status sociale più basso debbono sviluppare una
maggiore sensibilità nel comprendere gli stati interni, gli umori e i desideri
di coloro che si collocano più in alto nella scala sociale. Per una segretaria è
fondamentale comprendere se il suo capoufficio sia di umore positivo o
negativo, mentre per il capoufficio conoscere l'umore della propria
segretaria può non essere altrettanto importante. Poiché le donne sono
state a lungo in una posizione subordinata rispetto all'uomo, secondo
Fagly, questo può essere un ulteriore motivo di spiegazione delle
asimmetrie tra i due sessi nelle abilità di decodifica dei comportamenti non
verbali.

Nella vita quotidiana in continuazione inviamo e riceviamo messaggi
non verbali. Queste operazioni avvengono il più delle volte in modo non
consapevole e spontaneo. Alla vista di una persona cara che da molto
tempo non incontriamo, immediatamente sorridiamo, senza che questo
comportamento debba essere intenzionalmente pianificato. Talvolta, però,
si esercita un attento controllo consapevole sui propri comportamenti non
verbali, come nei casi in cui cerchiamo di gestire in maniera strategica il
modo in cui ci presentiamo agli altri (Schlenker, 1980): si può ad esempio
decidere di essere particolarmente sorridenti per ingraziarsi qualcuno.
Un'altra situazione particolare in cui i comportamenti non verbali possono
diventare oggetto di attenzione consapevole è data dalle menzogne.
Riuscire però a controllare simultaneamente tutti i propri comportamenti
non verbali risulta essere un compito praticamente impossibile da
realizzare. In questo senso, i comportamenti non verbali possono diventare
degli indicatori alquanto importanti per identificare chi stia mentendo e
chi no (Ekman, 1992). Quando le persone si impegnano a capire se
l'interlocutore stia mentendo, sono infatti le peculiarità del suo
comportamento non verbale, ed in particolare le cosiddette microespressioni
(Ekman, Friesen, 1975), che consentono con un buon grado di accuratezza
di scoprirlo. Allo stesso modo, tanto più una persona si sforza di mentire
tanto più il suo comportamento non verbale sarà rivelatore (De Paulo,
Stone, Lassiter, 1985). Per comprendere il perché di questo fenomeno
dobbiamo fare riferimento ai principi generali di funzionamento della
mente umana affrontati nel precedente capitolo. Esercitare un controllo
consapevole sul proprio comportamento risulta essere dispendioso. In
particolare, le persone che mentono prestano la massima attenzione ai
contenuti verbali che trasmettono, per evitare di cadere in contraddizione
o di fornire informazioni di cui l’interlocutore possa agevolmente verificare
la mancanza di veridicità. Tutto questo sforzo nel monitorare il proprio
comportamento verbale si traduce in una diminuzione del controllo del
comportamento non verbale che può allora diventare massimamente
diagnostico. In modo curioso, ma illuminante dal punto di vista teorico, gli
osservatori esterni, proprio in quanto possono non prestare attenzione al
contenuti verbali, risultano essere più abili nello smascherare chi mente
(Gilbert, Krull, 1988): in questo caso, dando poco peso agli aspetti meno
diagnostici poiché controllati da colui che sta mentendo, riescono a
focalizzarsi su quegli clementi del comportamento che possono aiutare a
comprendere gli intenti più o meno sinceri dell’interlocutore.

2.1.2. La formazione di impressioni: due modelli a confronto

letteratura sono presenti due principali modelli che tentano di spiegare
come i vari elementi vengano ad integrarsi tra loro per dar vita ad una
impressione unitaria: il modello algebrico proposto da Norman Anderson
(1965) e il modello configurazionale proposto da Solomon Asch (1946).
Questi due modelli affondano le loro radici in due modi profondamente
differenti di concepire il funzionamento della mente umana e per lungo
tempo sono stati considerati come mutuamente esclusivi. Secondo il
modello algebrico ciò che ha la priorità assoluta sono i dati in ingresso.
Venendo a conoscenza del fatto che una persona è intelligente e fredda, ad
esempio, si procederebbe recuperando inizialmente la valenza di ciascuno
dei due singoli tratti e successivamente calcolando la media algebrica dei
singoli valori. Il risultato finale di questa operazione andrebbe a costituire
la valutazione globale nei confronti della persona descritta. In questa
prospettiva, la valutazione del tratto «intelligente» sarà la medesima, a
prescindere da quali altri attributi caratterizzino la persona descritta.
Diversamente, secondo il modello configurazionale, nato all’interno della
corrente denominata Psicologia della Gestalt, la priorità viene data alle
operazioni mentali che vengono eseguite sui dati in ingresso. Quindi,
secondo questo modello bisognerebbe lavorerare in modo olistico
sull'insieme delle informazioni ricevute, procedendo ad interpretare ogni
singolo tratto non solo per il suo peculiare significato — come suggerito dal
modello algebrico — ma soprattutto alla luce delle altre informazioni
presenti. Così, il tratto «intelligente» acquisirebbe un significato
estremamente differente a seconda che si accompagni al tratto «freddo» o al
tratto «caldo». Nel primo caso l’impressione finale sarà probabilmente
quella di un cinico calcolatore, mentre nel secondo quella di una persona
saggia. Secondo Asch, alcuni tratti hanno inoltre un'influenza particolare
nel modificare il significato degli altri attributi che si accompagnano ad
essi. Questi tratti, definiti centrali, debbono probabilmente la loro forza alla
vaghezza e generalità che li contraddistingue. Ad esempio, tratti quali
«caldo» o «freddo» indicano delle disposizioni di fondo in grado di colorare
tutti i comportamenti anche al variare dei contesti. Per questo motivo,
questi tratti centrali assumono un ruolo così importante nell’interpretare le
altre caratteristiche della persona descritta.

Ulteriori indicazioni a sostegno del modello configurazionale
provengono dagli effetti dell’ordine con cui le informazioni vengono
acquisite. Proviamo a leggere la seguente descrizione di un comune

studente:

Marco uscì di casa per andare a comprare alcuni articoli di cancelleria. Camminò lungo la strada
assolata con due suoi amici, godendosi il calore del sole. Marco entrò nella cartoleria che era piena
di clienti. Mentre attendeva di essere servito scambiò alcune parole con alcuni ragazzi che conosceva
di vista. Una volta fuori dal negozio, si fermò a parlare con un suo compagno di studi che stava
invece per entrare nel negozio. Lungo la strada incontrò la ragazza che gli era stata presentata la sera
precedente. Scambiarono due parole e poi Marco si incamminò verso l’Università. Dopo la lezione,
Marco uscì da solo dall'aula e si diresse subito verso casa. La strada era piacevolmente assolata, ma
Marco preferì proseguire nel lato in ombra. Vide venire in direzione opposta la ragazza carina che
aveva conosciuto la sera prima. Marco preferì attraversare la strada ed entrò in un bar. Il bar era
affollato di studenti, ma Marco non conosceva nessuno di loro. Marco aspettò tranquillo fino a
quando il cameriere non prese la sua ordinazione. Si sedette in un tavolo laterale per bere la sua
bibita. Finito di bere tornò a casa (adattato da Luchins, 1957, pp. 34-35).

Nella descrizione appena fornita, vi sono due parti ben distinte. Nella
prima parte, infatti, Marco viene descritto come una persona abbastanza
amichevole, mentre nella seconda parte appare come piuttosto introverso e
solitario. Che tipo di impressione si formerà la gente rispetto a Marco?
Luchins (1957) riscontrò che il 78% delle persone che aveva letto il breve
passaggio appena proposto ritenne che Marco fosse una persona
amichevole e gioviale. Ma l'elemento interessante è constatare cosa
succede proponendo il medesimo contenuto, ma invertendo la prima e la
seconda parte della storia, ovvero facendo leggere dapprima i
comportamenti di Marco dopo l'uscita dalla sua lezione. In questo caso,
solo il 18% dei rispondenti percepisce Marco come una persona
amichevole e gioviale. In generale le prime informazioni che riceviamo
hanno il massimo impatto sulle impressioni che ci formiamo. Questo
effetto viene denominato effetto di priorità (primacy effect). I primi elementi
descrittivi che vengono letti creano lo sfondo interpretativo sulla base del
quale si dà significato alle successive informazioni, e per questo motivo
hanno un peso maggiore nel determinare l'impressione finale (Asch,
1946). Per di più, le prime informazioni ricevute vengono anche meglio
ricordate. Questo effetto è nuovamente legato allo status privilegiato
accordato alle prime informazioni acquisite, grazie alle quali vengono poste
le fondamenta su cui si costruiscono le impressioni. Tutte le informazioni
aggiuntive che via via verranno acquisite saranno dei mattoncini che
andranno ad arricchire la costruzione non potendo però stravolgerne la
struttura di fondo e gli elementi portanti (Queller, Smith, 2002).

In modo interessante, gli effetti di priorità si realizzano non solo in
riferimento alla percezione di caratteristiche di personalità, ma anche
rispetto alle competenze percepite. Ad esempio, ad un campione di
soggetti è stato proposto il filmato di un ragazzo che eseguiva una serie di
30 difficili prove, riuscendo a superarne 15. Per metà dei partecipanti allo
studio, le prove eseguite correttamente si collocavano in massima misura
tra le prime all’interno della sequenza di 30, mentre per l’altra metà dei
partecipanti tendevano ad essere collocate verso la fine. Questi
cambiamenti nella sequenza di presentazione produssero effetti consistenti
sulle stime del numero di prove correttamente superate. La prima metà dei
soggetti ritenne infatti che il ragazzo avesse risposto esattamente a 21
domande, e quindi ben al di sopra della sua effettiva prestazione. Coloro
che invece avevano visto il superamento delle prove verso la fine del
filmato ritennero che solo 13 prove fossero state superate e quindi
fornirono una valutazione leggermente inferiore alla realtà (Jones, Rock,
Shaver, Goethals, Ward, 1968). Dunque, la visione iniziale dei successi del
ragazzo porta a percepirlo come abile e competente e questa impressione si
mantiene nel tempo nonostante le sue successive prestazioni non
confermino appieno l'impressione iniziale.

Il modello algebrico riesce con difficoltà a render conto degli effetti
d'ordine e degli effetti di priorità, se non con l'introduzione di ulteriori
corollari che rendono assai complesse le spiegazioni dei dati empirici
osservati. Attualmente, quindi, il modello di tipo configurazionale
proposto da Asch gode di maggior credito, anche se esistono
probabilmente àmbiti specifici in cui anche i modelli algebrici possono
rivelarsi utili, come ad esempio nei casi in cui vi sia una scarsa motivazione
a formarsi un’impressione accurata. L'adozione congiunta di entrambi i
modelli può quindi talvolta aumentare le capacità di prevedere quale

impressione finale il soggetto percepente verrà a formarsi (Arcuri, Castelli,
2000).

2.1.3. Le prime impressioni son dure a morire: l’effetto persistenza

Negli esempi riportati nel precedente paragrafo risultava evidente come
1 passaggi iniziali nel processo di formazione delle impressioni fossero
fondamentali per dare una fisionomia ben precisa all’impressione che si
stava formando. Con il procedere delle informazioni acquisite queste
hanno sempre minore peso e risulta quindi difficile modificare le prime
impressioni. Gli effetti di priorità rispecchiano quindi la resistenza al
cambiamento ed il «conservatorismo» con cui opera il nostro sistema
cognitivo. Quanto resistenti siano le prime impressioni ci viene dimostrato
nel modo più chiaro da uno studio condotto da Ross, Lepper e Hubbard
(1975). Ai partecipanti allo studio veniva fatta eseguire una serie di prove, e
dopo ogni prova veniva dato un feedback circa la correttezza o meno della
risposta fornita. In realtà, i feedback forniti erano assolutamente casuali e
alcuni dei partecipanti ricevevano molti feedback positivi, che segnalavano
quindi una certa abilità nell'esecuzione del compito, mentre altri
partecipanti ricevevano una preponderanza di feedback negativi. Al
termine delle prove si informavano tutti i partecipanti della natura casuale
dei feedback e quindi del fatto che essi, essendo stati dati a caso, non
fornivano alcuna informazione circa la reale prestazione nel corso della
prova. A questo punto ai partecipanti veniva richiesto di stimare il numero
di prove a cui si era risposto correttamente. Come si può vedere nella Fig.
2.1, 1 partecipanti che nel corso della prova si erano formati un’impressione
di sé medesimi in quanto scarsamente capaci, in quello specifico compito
continuano a ritenere di essere poco abili e di aver risposto correttamente
ad un numero più limitato di domande, e ciò, nonostante sapessero ormai
che l'impressione che si erano formati fosse basata su feedback
assolutamente fasulli e perciò per nulla diagnostici rispetto alle loro reali
capacità. Modificare le proprie impressioni è quindi un processo assai
difficile, e anche di fronte ad elementi che indichino chiaramente
l'infondatezza delle nostre impressioni si è comunque alquanto restii ad
abbandonarle.

restazione

T
feedback positivo feedback negativo
Tipo di feedback ricevuto

Fig. 2.1. Stima della prestazione personale in funzione del feedback ricevuto (adattata da Ross, Lepper,
Hubbard, 1975).

2.1.4. Le teorie implicite di personalità e l'aspetto fisico

Come si è visto, almeno nei casi in cui vi sia una sufficiente
motivazione, si procede cercando di dare un significato coerente alle
informazioni riguardanti altre persone. Questa ricerca di coerenza, a fronte
delle effettive informazioni frammentarie a disposizione, è però solo una
faccia della medaglia. Infatti, le impressioni vengono arricchite
aggiungendo anche elementi di cui non siamo venuti direttamente a
conoscenza. Ad esempio, il sapere che una persona è sincera induce ad
inferire che tale persona sarà probabilmente anche generosa e gioviale. In
altre parole, a partire dai pochi dati di cui si è in possesso, si ricostruiscono
altre caratteristiche che si presume ben si accordino con i dati disponibili.
Per compiere questa operazione, uno degli strumenti principali a cui si fa
ricorso sono le teorie implicite di personalità (Bruner, Tagiuri, 1954;
Schneider, 1973). Queste teorie ingenue, costruite nel corso
dell'esperienza, racchiudono le credenze circa quali tratti di personalità si
accordino fra loro e quali invece male si combinino. Costituiscono quindi
delle mappe di riferimento che permettono di arricchire la nostre
impressioni con un minimo sforzo, risparmiando quelle preziose e limitate
risorse cognitive che sarebbero, al contrario, necessarie per cercare ulteriori
informazioni nell'ambiente. Ovviamente, le inferenze che vengono
prodotte a partire dalle teorie implicite di personalità non sempre si
rivelano accurate. Ad esempio, una persona sincera può rivelarsi tutt’altro
che gioviale nel momento in cui utilizza questa sua dote per sottolineare
impietosamente i difetti altrui e manifestare senza inibizioni ciò che pensa
di tali punti di debolezza. L’occasionale mancanza di accuratezza è però
bilanciata dal vantaggio primario che deriva dall’uso di teorie implicite di
personalità, ovvero la possibilità di giungere ad impressioni articolate a
partire da poche informazioni di base e con un dispendio limitato di
energie.

Processi sufficientemente simili hanno luogo anche a partire dalla
percezione delle caratteristiche fisiche delle persone. L’aspetto fisico viene
utilizzato come un indicatore delle caratteristiche di personalità,
possedendo anche in questo caso delle teorie ingenue rispetto a quali tratti
di personalità si accordino a determinate peculiarità somatiche. Ad
esempio, le persone dall’aspetto fisico piacevole vengono considerate anche
come più simpatiche e socievoli (Dion, Berscheid, Walster, 1972;
Feingold, 1992), e, ricordiamolo, questa operazione di inferenza viene
prodotta anche in assenza di elementi oggettivi che giustifichino una
effettiva percezione di simpatia e socievolezza. Molti studi sono stati
inoltre realizzati in riferimento al fenomeno della baby-faceness: le persone
con caratteristiche del volto tipicamente infantili — come, ad esempio,
occhi grandi e rotondi e un mento piccolo — tendono ad essere percepite
come oneste, ingenue, ma anche poco sicure di sé e incerte nelle decisioni
più o meno importanti della vita (Zebrowitz, 1997). Così, dunque, a
partire da informazioni limitate, si va al di là di esse «mettendoci del
proprio», ovvero colmando i vuoti di conoscenza col ricorso alle proprie
teorie ingenue, le quali, come si è visto, prevedono co-occorrenze
sistematiche tra differenti tratti di personalità da un lato o tra aspetto fisico
e tratti di personalità dall’altro.

2.1.5. Alla ricerca di informazioni: il desiderio di confermare le proprie ipotesi

Nella definizione di cognizione sociale fornita all’inizio di questo
volume, un aspetto che veniva sottolineato era la ricerca attiva di
informazioni nell'ambiente. Infatti, non ci si limita ad accogliere
passivamente ciò che proviene dall'ambiente, ma ci si impegna anche
attivamente andando a raccogliere quelle informazioni che potrebbero
essere utili per i nostri obiettivi. Così, nel formarci un'impressione, faremo
domande alla persona direttamente coinvolta, oppure, in modo indiretto,
interrogheremo altri che abbiano avuto l'opportunità di conoscerla.
Volendo sapere, ad esempio, se una determinata persona potrebbe essere
un buon candidato per svolgere il lavoro di animatore turistico dovremo
cercare di capire in che misura sia estroversa, socievole, energica, paziente
e così via. Nel portare avanti questa raccolta di informazioni si possono
seguire due strategie opposte tra loro. Infatti, è possibile procedere sia
cercando di confermare le nostre ipotesi di partenza sia, all'opposto,
cercando evidenze empiriche che disconfermino le ipotesi iniziali. In altre
parole, seguendo l’esempio appena fatto, si potrebbero cercare elementi a
sostegno del fatto che il candidato sia una persona estroversa, oppure si
potrebbero cercare indizi che depongano a favore della sua introversione.
Snyder e Swann (1978) hanno indagato sperimentalmente quale sia la
strategia preferita dalle persone nel momento in cui debbano formarsi delle
impressioni. Lo studio veniva presentato come un'indagine sul modo in
cui le persone si comprendono a vicenda, e per questo motivo a metà dei
partecipanti si richiedeva di capire se il loro interlocutore fosse estroverso.
L’altra metà dei partecipanti aveva invece la consegna di capire se
l'interlocutore fosse introverso. Per poter giungere ad una conclusione,
tutti i partecipanti avevano la possibilità di porre 12 domande da una lista
predefinita di 26 domande. Di queste 26 domande, una parte riguardava
comportamenti tipicamente estroversi («Ti piace incontrare. nuove
persone?»), una parte rimandava a comportamenti tipicamente introversi
(«Quando in presenza di altri ti senti a disagio”), ed una parte invece non
aveva a che fare né con l’estroversione né con l'introversione. Quanto è
emerso ha mostrato che coloro che dovevano capire se la persona fosse
estroversa ponevano principalmente domande inerenti i comportamenti di
estroversione, mentre, nell’altra condizione dello studio, ovvero chi
doveva capire se la persona fosse introversa privilegiava le domande che
ruotavano attorno ai comportamenti in grado di segnalare introversione.
Quindi, la ricerca di informazioni veniva svolta seguendo una strategia di
conferma delle proprie ipotesi iniziali, in contrasto con quanto
suggeriscono i principi della ricerca scientifica, secondo i quali
occorrerebbe procedere attraverso strategie di disconferma piuttosto che di
conferma. Nella nostra vita quotidiana formuliamo in continuazione
ipotesi sulle caratteristiche altrui e queste ipotesi funzionano poi da guida
rispetto al modo in cui ci avviciniamo agli altri e li conosciamo (Devine,
Hirt, Gehrke, 1990; Skov, Sherman, 1986). Allo stesso modo, con estrema
frequenza i clinici adottano delle strategie di conferma nella loro attività
professionale, formulando iniziali ipotesi di lavoro circa il disturbo o
patologia del paziente e cercando in seguito, in modo privilegiato,
informazioni che confermino la propria diagnosi iniziale piuttosto che
informazioni che possano mettere in discussione l'ipotesi iniziale (Arcuri,
1994). Ciò significa che in modo selettivo si va alla ricerca di ciò che possa
confermare le nostre credenze ed aspettative, anche laddove non vi siano
ragionevoli motivi per ritenere che tali credenze ed aspettative siano valide.

2.1.6. Le profezie che si autoavverano

Come abbiamo visto, le persone si avvicinano alle situazioni di
interazione sociale con un bagaglio di ipotesi ed aspettative rispetto alle
possibili caratteristiche dell’interlocutore, mettendo in atto delle strategie
di scoperta dell’altro mirate più a confermare le proprie ipotesi che non a
disconfermarle. Le proprie ipotesi circa le altre persone possono però
produrre degli effetti ancor più sottili, andando effettivamente a modificare
la realtà percepita. Infatti, gli individui, con il proprio comportamento,
possono involontariamente creare le condizioni affinché le proprie
aspettative si realizzino. In uno studio ormai diventato un classico della
psicologia sociale, Rosenthal e Jacobson (1968) hanno dimostrato in modo
brillante questo fenomeno nell’àmbito scolastico. I due autori si sono
chiesti in che modo le aspettative che gli insegnanti nutrono rispetto ai
loro giovani allievi possano concretamente incidere sullo sviluppo delle
capacità degli studenti stessi. A tal fine, somministrarono un test di
intelligenza a tutti gli studenti che presero parte allo studio, ed indicarono
agli insegnanti alcuni specifici studenti che dai risultati del test apparivano
essere altamente brillanti e promettenti. In realtà, questi studenti indicati
agli insegnanti erano stati selezionati casualmente e non avevano perciò
alcuna particolare dote in più rispetto ai loro compagni di classe. Durante il
corso dell’anno scolastico i ricercatori osservarono periodicamente le
interazioni che si realizzavano all’interno della classe e al termine dell’anno
somministrarono nuovamente dei test di intelligenza. I risultati indicarono
che i bambini etichettati inizialmente in quanto possessori di capacità
potenziali eccezionali al termine dell’anno scolastico riportarono
effettivamente i punteggi più elevati. La profezia iniziale si era tradotta in
una evidente modificazione delle prestazioni di tali studenti. Gli insegnanti
riferirono di non aver fatto nulla di particolare per avvantaggiare gli
studenti etichettati come delle «promesse», ma un'analisi del loro
comportamento in aula evidenziò al contrario un trattamento privilegiato
proprio a favore di essi. Infatti, gli insegnanti dedicavano a questi studenti
una maggior attenzione, li incoraggiavano maggiormente creando intorno
ad essi il clima emotivo più favorevole. Inoltre, ad essi davano i compiti più
stimolanti, fornendo feedback più articolati rispetto a quelli destinati al
resto della classe. In sintesi, a causa delle aspettative indotte dagli
sperimentatori, gli insegnanti misero in atto comportamenti selettivamente
più favorevoli nei confronti degli studenti verso i quali nutrivano
aspettative positive, e questi comportamenti ebbero a loro volta l’effetto di
incrementare le capacità e le prestazioni di quei pochi privilegiati studenti.
Lo studio di Rosenthal e Jacobson ha dimostrato gli effetti delle
aspettative che si autoavverano in un contesto assai rilevante come quello
dello sviluppo dell’intelligenza. Peraltro, anche nelle semplici situazioni
della vita quotidiana le profezie che si autoavverano giocano un ruolo
cruciale nella strutturazione delle interazioni sociali e nella formazione di
impressioni. Immaginiamo un’individuo che debba interagire
telefonicamente con uno sconosciuto il quale gli sia stato descritto come
una persona molto simpatica oppure come molto antipatica. Quello che
andremo a rilevare assistendo all’interazione sarà probabilmente un
comportamento profondamente differente a seconda dell’aspettativa
posseduta. In aggiunta, però, anche il comportamento dell’interlocutore ne
verrà, per tutta risposta, influenzato: chi nutrendo un’aspettativa di
simpatia si comporta in modo amichevole eliciterà, infatti, nel suo
interlocutore un comportamento anch’esso cordiale ed amichevole;
allopposto, una aspettativa di antipatia innescherà un iniziale
comportamento diffidente e di distanza che indurrà l'interlocutore a porsi
sulla medesima linea di condotta. L'elemento importante da sottolineare è
qui la natura dinamica del processo. Le aspettative presenti nella mente di
un individuo vanno a predisporre comportamenti coerenti con queste
aspettative, e gli specifici comportamenti eseguiti produrranno appropriate
risposte nell’interlocutore, le quali andranno infine a confermare le ipotesi
di partenza con cui l’interazione aveva avuto inizio (Darley, Fazio, 1980).
Ciò significa che la formazione di impressioni non è esclusivamente un
processo «a tavolino» di organizzazione di informazioni che si ricevono
passivamente dall’esterno, ma è anche ricerca attiva di informazioni sulla
base delle proprie ipotesi, così come «costruzione» di queste informazioni
attraverso l’azione che le proprie aspettative esercitano sul comportamento
altrui. Mark Snyder, uno degli studiosi che più si è occupato di studiare
queste tematiche, in questo modo sottolinea la rilevanza che le profezie

che si autoavverano assumono nei contesti sociali (Snyder, 1984):

Agire sulle credenze relative a oggetti ed eventi fisici non modifica la realtà di tali oggetti ed
eventi nello stesso modo in cui l’agire sulle credenze circa le persone e gli eventi sociali influenza
invece la realtà di tali persone e dei loro comportamenti. Per esempio, una lettiga non diventerà mai
una macchina sportiva per quanto io pensi che lo possa essere e mi comporti come se lo fosse. Al
contrario, una persona può diventare amichevole e socievole semplicemente perché io sono
convinto che sia così e mi comporto nei suoi confronti come se lo fosse.

Questi argomenti ci indicano come in molte occasioni possa risultare
inappropriato ritenere che una data persona possegga una determinata serie
di stabili caratteristiche di personalità o di abilità, senza renderci conto che,
almeno parzialmente, siamo noi stessi artefici del modo in cui si comporta
in nostra presenza. In ultima istanza, dunque, si è non solo degli
osservatori più o meno attenti della realtà, ma anche degli attivi costruttori
della stessa.

2.1.7. Il ruolo della similarità percepita nella formazione di impressioni e nel
giudizio sociale

È evidente che la valenza delle informazioni che riceviamo circa una
persona ha un impatto determinante sul contenuto dell’impressione che ci
si sta formando e sui giudizi di piacevolezza o meno che verranno emessi
nei confronti di tale persona. A prescindere dalla connotazione valutativa
delle informazioni, un elemento fondamentale che incide sulla qualità delle
impressioni è la similarità percepita con la persona su cui ci stiamo
formando un'impressione. Tutti gli indicatori che in qualche modo
segnalano elementi comuni e condivisi fanno sì che ci si predisponga in
modo positivo nei confronti di tale persona. Basti pensare alle strategie
messe in atto dai venditori più esperti o da abili politici che sottolineano ad
arte presunte identità di interessi o comuni caratteristiche socio-
demografiche per aumentare il proprio impatto persuasivo (Cialdini,
1984). Byrne e Nelson (1965) hanno dimostrato ad esempio che
al’aumentare del numero di atteggiamenti condivisi i giudizi di
piacevolezza ed il grado di attrazione reciproca cresce in modo lineare (si
veda la Fig. 2.2). In altre parole, sembra esserci una relazione di
proporzionalità diretta tra similarità percepita e giudizi di piacevolezza.
Newcomb (1961) ha riscontrato risultati analoghi analizzando la creazione
dei rapporti di amicizia tra gli studenti universitari che abitavano nella
medesima casa dello studente. Nelle prime settimane di conoscenza
reciproca vi era una profonda variabilità nei giudizi e nei compagni con cui
si interagiva, ma dopo circa 8 settimane le amicizie privilegiate iniziavano a
configurarsi in modo sufficientemente chiaro seguendo delle regole
prevedibili. Infatti, il ricercatore mise in luce come il grado di condivisione
di atteggiamenti, ma anche di caratteristiche socio-demografiche (per
esempio il provenire da zone rurali piuttosto che urbane), permetteva di
prevedere quali relazioni di amicizia si sarebbero instaurate, nonché la forza
di questi legami interpersonali. In modo più specifico, uno degli argomenti
rispetto ai quali la condivisione di opinioni si rivelava massimamente
importante era il giudizio nei confronti degli altri abitanti della casa dello
studente. Nello sviluppo dei legami di amicizia appare molto importante
non solo avere valori ed atteggiamenti simili, ma anche trovarsi d'accordo
nel giudicare le altre persone (G.H. Neimeyer, R.A. Neimeyer, 1981). La
similarità di vedute nel modo di valutare gli altri si configura come un
potente collante nei rapporti di amicizia e costituisce forse un elemento
indispensabile per la loro nascita e continuità nel tempo.

12,

Giudizi di attrazione

T T Li
0 01 02 03 04 05 06 07 08 09 1
Proporzione di atteggiamenti condivisi
Fig. 2.2. Giudizi di attrazione interpersonale in funzione del grado di condivisione di atteggiamenti (adattata da
Byrne, Nelson, 1965).

Anche per quanto riguarda le relazioni di coppia, la similarità tra le due
persone coinvolte influisce sulla probabilità di formazione della relazione
intima e sulla stabilità del rapporto (Caspi, Herbener, 1990; Hill, Rubin,
Peplau, 1976; Rubin, 1973). Questi risultati contrastano con alcune
assunzioni di senso comune secondo le quali nei rapporti di coppia sarebbe
importante «completarsi» a vicenda, presumendo che ciascuno debba
portare nella coppia quelle caratteristiche mancanti all’altro membro. Ad
esempio, secondo questa ipotesi della complementarietà, se una persona ha
una personalità dominante la relazione di coppia maggiormente
funzionante dovrebbe essere con un partner sottomesso e remissivo.
Indubbiamente in molti casi ciò risponde al vero, ma questa non sembra
essere la norma. I dati di ricerca sono in questo senso alquanto chiari: la
similarità gioca un ruolo assai. più importante rispetto alla
complementarietà (Meyer, Pepper, 1977; Strong et al., 1988). In linea
generale, è il grado di similarità tra due individui piuttosto che la loro
complementarietà a determinare la qualità dei giudizi reciproci ed il
desiderio di intrattenere relazioni.

La similarità percepita tra due individui si basa non solo sulle
espressioni verbali d’atteggiamento o sulla manifestazione delle proprie
caratteristiche socio-demografiche, ma anche su indicatori assai più sottili
come ad esempio i comportamenti non verbali. La ricerca degli ultimi anni
ha dimostrato che in modo del tutto spontaneo e non intenzionale le
persone tendono ad imitare i comportamenti non verbali dei propri
interlocutori, quali la specifica postura, i gesti, le inflessioni del linguaggio
(Chartrand, Bargh, 1999). Questo effetto è stato denominato «effetto
camaleonte» in quanto come l’animale fa proprie le sfumature cromatiche
dell'ambiente in cui si trova, allo stesso modo le persone tendono a far
proprie le peculiarità del comportamento non verbale di chi si trovano di
fronte. Ciò significa che parlando con una persona che tende
ripetutamente a portarsi una mano davanti al volto o a tamburellare con le
dita, vi sarà una elevata probabilità di eseguire noi stessi questi identici
comportamenti senza rendercene conto. In modo non consapevole, ci si
comporta quindi creando degli elementi in grado di accrescere la similarità
con l'interlocutore, e ciò risulta particolarmente vero tanto più vi è il
desiderio di creare una buona impressione e di instaurare una relazione
positiva (Lakin, Chartrand, 2003). Dal punto di vista evolutivo, l’effetto
camaleonte risulta funzionale, in quanto accrescendo la similarità tra le
persone in interazione tra loro rende più probabile che l'interazione stessa
vada a buon fine e venga vissuta come piacevole (Lakin, Jefteris, Cheng,
Chartrand, 2003). L’imitazione non consapevole dei comportamenti altrui
può costituire perciò una efficace strategia per rendere più fluide e
gradevoli le interazioni con reciproca soddisfazione di tutte le persone
coinvolte. Talvolta, l'imitazione dei comportamenti non verbali altrui può
essere consapevolmente utilizzata per suscitare una buona impressione sulla
persona imitata, rivelandosi una tattica pianificata in grado di dare esiti
positivi. Ad esempio, è stato dimostrato che i camerieri addestrati ad
imitare i comportamenti dei propri clienti ricevevano mance
significativamente più elevate rispetto ai camerieri che non imitavano tali
comportamenti (van Baaren, Holland, Steenaert, van Knippenberg, 2003).
In fin dei conti, come sarebbe possibile non provare simpatia per qualcuno
che con i suoi comportamenti ci ricorda così tanto noi stessi?

2.1.8. La previsione degli atteggiamenti e dei comportamenti altrui: l’effetto del falso
CONsenso

Intavolando una chiacchierata con il nostro sconosciuto compagno di
scompartimento ferroviario, qual è l’idea più probabile che ci formeremo
circa i suoi atteggiamenti politici, la sua visione del mondo o circa il fatto
che gli piacciano o meno i cantautori italiani? L'assunzione di fondo che
viene spontaneamente formulata è che le altre persone abbiano pensieri e
condotte simili alle nostre. Questa tendenza, denominata effetto del falso
consenso, può essere definita come la tendenza a sovrastimare la misura in
cui i propri comportamenti, credenze ed atteggiamenti siano diffusi nella
popolazione e condivisi dalle altre persone. Si tratta quindi di un’euristica
di giudizio in cui, in situazioni di incertezza, si utilizzano le proprie
personali opinioni per prevedere quelle altrui.

Ross ed i suoi collaboratori (Ross, Greene, House, 1977) hanno
dimostrato questo effetto in una serie di studi la cui struttura è
estremamente semplice. Si tratta di chiedere alle persone di formulare dei
giudizi e, in seguito, di indicare quale potrebbe essere la risposta fornita da
altre persone. Ad esempio, in uno studio veniva chiesto a degli studenti
universitari americani se sarebbero stati disposti ad andare in giro per il
campus con dei cartelloni pubblicitari appesi al collo in cambio di un
compenso. Circa il 60% dei rispondenti si dichiarò disponibile a fare
l«uomo sandwich», ma il dato più interessante è relativo alla previsione
delle risposte altrui a seconda della propria personale decisione. Come si
può vedere nella Tabella 2.1, coloro che si dichiarano disponibili a farlo
ritengono che il 62% degli studenti di tale college sarebbe anch'esso
disponibile a compiere un simile lavoro. Uno scenario di previsione
completamente opposto emerge invece da coloro che non sarebbero
disposti in prima persona ad andare in giro per il college con la scritta «Eat
at Joe's» appesa al collo: infatti, i loro giudizi di previsione indicano che la
larga maggioranza degli studenti (67%) non acconsentirebbe ad impegnarsi
in questa attività.

Stime rispetto a quanti sarebbero
disposti a fare l'uomo sandwich
e quanti no

Sì No

Disponibilità a fare Sì 62% 38%
l'uomo sandwich No 33% 67%

Tab. 2.1. Previsione rispetto a quante persone sarebbero disposte a compiere un dato comportamento in funzione
della disponibilità o meno a compierlo in prima persona (adattata da Ross, Greene, House, 1977).

In situazioni di incertezza, le persone utilizzano quindi le proprie
personali opinioni proiettandole negli altri. Questo fenomeno è stato
dimostrato in centinaia di studi ed in riferimento agli àmbiti più disparati
(Krueger, 1998; Marks, Miller, 1987). Ancora parzialmente controversa è
invece la spiegazione del fenomeno. Esistono infatti varie possibili
spiegazioni che mescolano aspetti cognitivi e motivazionali. Da un lato,
condividiamo il nostro tempo e le nostre esperienze principalmente con
persone simili a noi, che quindi hanno un’immagine del mondo simile alla
nostra. Ciò significa che si verifica una esposizione selettiva a persone con i
nostri stessi atteggiamenti e la nostra stessa visione del mondo e questo può
condurre a sovrastimarne la diffusione. Dall’altro lato, ritenere che molti la
pensino come noi può rivelarsi rassicurante e confermarci la bontà e
l'accuratezza delle nostre idee. Inoltre, come visto in precedenza,
l’egocentrismo è una delle caratteristiche basilari delle modalità di pensiero
ed anche in questo caso le credenze ed i comportamenti personali, per il
semplice motivo che si tratta dei propri, possono essere soggettivamente
ritenuti più «veri» e «corretti». A fronte di questa percezione di veridicità e
fondatezza, si è indotti a ritenere che le altre persone non possano far altro
che condividerle ed accettarle anch'esse. Inoltre, essendo i propri pensieri e
le proprie credenze gli elementi più salienti per l’individuo, saranno anche
quelli che, con maggiore probabilità, verranno proiettati ed attribuiti ad
altri individui.

2.1.9. Crearsi impressioni circa i gruppi: la correlazione illusoria
Le impressioni vengono costruite non solo in riferimento a singoli
individui, ma anche rispetto a gruppi sociali. Immaginiamo uno studente
che debba decidere in quale casa dello studente andare ad abitare l’anno
successivo, e che per prendere questa decisione decida di basarsi sul grado
di simpatia dei ragazzi che abitano già nell’una e nell’altra struttura. Egli si
porrà perciò il problema di capire quale dei due gruppi abbia le
caratteristiche maggiormente positive. Quindi, raccoglierà informazioni su
chi abita in ciascuna casa dello studente e sui comportamenti amichevoli o
scontrosi che li caratterizzano. Se in questa operazione si ottengono più
informazioni sugli abitanti di una specifica casa dello studente e su una
specifica tipologia di comportamenti, ad esempio i comportamenti
amichevoli, si creano le premesse affinché si produca una distorsione nella
percezione dei due gruppi. Questa distorsione viene denominata
correlazione illusoria e può essere definita come la tendenza a ritenere che
due eventi siano tra loro associati anche quando nella realtà una simile
associazione non è presente. Per comprendere meglio questo fenomeno
vediamo lo studio originario condotto da Hamilton e Giftord (1976),
grazie al quale il fenomeno è stato per la prima volta messo in luce. Nel
loro studio, i partecipanti consideravano una serie di 39 frasi in ciascuna
delle quali veniva descritto un comportamento positivo oppure negativo.
Inoltre, per ciascun comportamento veniva sempre specificato a quale
gruppo appartenesse l’attore, che poteva appartenere al Gruppo A oppure
al Gruppo B (ad esempio, «XY, un membro del gruppo A, nel suo tempo
libero si dedica al volontariato»). In generale, vi era un numero maggiore di
comportamenti positivi piuttosto che negativi ed un numero maggiore di
comportamenti eseguiti da membri del Gruppo A piuttosto che del
Gruppo B. L’elemento essenziale che contraddistingueva le informazioni
lette, però, era l’uguale rapporto tra comportamenti positivi e negativi in
ciascuno dei due gruppi. Infatti, come si può osservare nella Tabella 2.2,
sul totale dei comportamenti eseguiti dai membri di ciascun gruppo, 2/3
sono comportamenti positivi ed 1/3 negativi. Quindi, non vi era nessuna
ragione logica per ritenere che uno dei due gruppi fosse migliore dell’altro.
Nonostante ciò, le percezioni dei partecipanti allo studio furono ben
diverse. Infatti, dopo aver visto il materiale appena descritto emergeva una
tendenza sistematica a considerare il Gruppo B in termini più negativi
rispetto al Gruppo A, e nel ricordo dei partecipanti vi era la tendenza a
sovrastimare il numero di comportamenti negativi eseguiti dai membri del
gruppo B. In altre parole, veniva a crearsi una associazione tra l’essere
membro del Gruppo B ce l'esecuzione di comportamenti negativi,
associazione che era però unicamente nella mente di chi percepiva i gruppi
e non nella realtà. Ma perché si crea questa associazione illusoria €
soprattutto perché è proprio il Gruppo B ad essere percepito in maniera
negativa? Il principio sottostante al fenomeno della correlazione prevede
che quando si verificano simultaneamente due eventi infrequenti — e
nell'esempio l'appartenenza al Gruppo B ed i comportamenti negativi sono
relativamente più rari — questa co-occorrenza viene subito notata e rimane
ben impressa. Quindi, gli episodi in cui vi sia la combinazione tra due
eventi infrequenti risultano meglio codificati e sono in seguito
maggiormente accessibili.

Gruppo di appartenenza

Comportamenti A B

Positivi 18 8
Negativi 9 4

Tab. 2.2. Schema del materiale presentato ai partecipanti (Hamilton, Gifford, 1976).

Lo studente che stava decidendo il suo futuro abitativo, quindi, potrà
formarsi impressioni differenti sui due gruppi semplicemente perché riceve
quantità differenti di informazioni su tali gruppi e perché un certo tipo di
comportamento è più frequente dell’altro. La sua scelta potrà perciò essere,
infine, erroneamente guidata dalla convinzione che gli abitanti di una casa
dello studente siano effettivamente più simpatici ed amichevoli,
convinzione legata alle peculiarità di funzionamento dei suoi processi
mentali piuttosto che alle caratteristiche oggettive delle persone percepite.
Queste distorsioni nella percezione dei gruppi sono molto importanti in
quanto possono costituire uno dei passaggi iniziali attraverso i quali
vengono a costituirsi e consolidarsi rappresentazioni stereotipiche dei
gruppi sociali (Spears, van der Plight, Eiser, 1985). Innanzitutto occorre
sottolineare che dal punto di vista probabilistico molti comportamenti
negativi sono, fortunatamente, abbastanza infrequenti e sono quindi degli
eventi salienti. Ciò significa che i gruppi minoritari, ovvero i gruppi
numericamente inferiori in una data situazione sociale, come ad esempio i
gruppi etnici immigrati, tenderanno in virtù della correlazione illusoria ad
essere associati a comportamenti negativi ben al di là di quanto
consentirebbero i dati statistici.
2.2. Le euristiche nel giudizio sociale

Qui di seguito verranno illustrate alcune tipiche euristiche che
contraddistinguono i processi di giudizio. Ricordiamo che con il termine
euristiche si intendono delle scorciatoie di pensiero grazie alle quali si cerca
di formulare giudizi a partire da informazioni limitate.

2.2.1. L’euristica della disponibilità

Qual è la percentuale di studenti universitari che lavora oltre a studiare?
Frequentemente per rispondere a domande di questo tipo utilizziamo
l’euristica della disponibilità che si basa sul recupero dalla memoria di
specifici esempi (Tversky, Kahneman, 1973; 1974). Quindi, si potrebbe
procedere pensando a tutte le persone conosciute che si trovano in questa
veste di studenti-lavoratori e, a seconda del numero e della facilità con cui
questi esempi sono stati recuperati, verrebbe formulato il giudizio. Questa
operazione è di per sé utile quando non disponiamo di informazioni già
definite su un argomento, come ad esempio dei dati statistici ufficiali. Ad
ogni modo, si tratta di una strategia fortemente soggetta a possibili
distorsioni. Infatti, può essere relativamente difficile pensare ad esempi di
studenti-lavoratori in quanto, per definizione, sono meno presenti ai corsi
e alle varie attività tipiche degli studenti universitari. Inoltre, anche quando
vi sono occasionali opportunità di incontro, come ad esempio durante gli
esami, non vi è nulla nell’aspetto fisico che segnali la loro condizione di
studenti-lavoratori. Il risultato finale sarà probabilmente una sottostima del
numero di studenti-lavoratori. All’opposto, pensiamo ad un candidato
politico che stimasse la percentuale di voti ottenibili alle future elezioni
sulla base del fatto che in ogni città visitata moltissime persone fossero
presenti ai suoi comizi. Questa operazione sarebbe alquanto pericolosa,
perché viziata dal fatto che chi assiste ai comizi non costituisce un
campione rappresentativo della popolazione, bensì una porzione ben
selezionata di essa, mentre le persone che al contrario non voteranno per
tale candidato, tenendosi ben lontane dalle sue apparizioni pubbliche, gli
risulteranno in un certo qual modo invisibili.

In generale, tutti gli esempi che sono vividi e salienti risultano meglio
codificati in memoria e più facili da recuperare. Di conseguenza, anche i
relativi giudizi di probabilità possono risultare distorti. Slovic ed i suoi
collaboratori hanno mostrato come le morti per omicidio vengano ritenute
più frequenti rispetto alle morti per tumore allo stomaco, nonostante i dati
oggettivi dimostrino che queste ultime sono ben 17 volte più frequenti
(Slovic, Fischhoff, Lichtenstein, 1982). Il fatto che i casi di omicidio
vengano trattati ampiamente dai media e catturino l’attenzione porta a
sovrastimarne la reale diffusione. Questo tipo di distorsioni di giudizio si
presenta frequentemente anche all’interno delle relazioni di coppia. Ad
esempio, chiedendo separatamente al marito quale sia le percentuale di
lavori domestici che abitualmente svolge, e ponendo la stessa domanda
anche alla moglie, si scopre che nella maggioranza dei casi la somma delle
singole riposte supera il valore 100 (Ross, Sicoly, 1979). Per chi ha
eseguito i lavori, ha lavato i piatti o cucinato, è facile ricordarsi i propri
comportamenti, mentre più difficile è ricordarsi ciò che ha fatto il proprio
partner. Quindi, una differenza nella facilità di recupero può portare a
percezioni asimmetriche all’interno della coppia, con le successive
spiacevoli discussioni che ne possono seguire.

L’euristica della disponibilità può essere utilizzata anche come
strumento per il cambiamento personale. Ad esempio, chiedendo alle
persone di immaginarsi in situazioni future può facilitare la percezione che
una simile situazione futura sia realizzabile, e aumentare quindi l’impegno
in tale direzione. Gregory, Cialdini e Carpenter (1982) hanno mostrato
questo effetto in modo molto interessante chiedendo alle persone di
immaginare di installare la televisione via cavo a casa propria e di
rappresentarsi tutti i vantaggi derivanti da tale installazione. A distanza di
tempo, hanno verificato quante persone avessero effettivamente installato
questo servizio, constatando che tra coloro che avevano eseguito quel
processo di immaginazione la percentuale era decisamente più elevata
rispetto a coloro a cui i benefici della televisione via cavo erano stati
semplicemente illustrati. Rendendo più facile pensarsi come possessori
della televisione via cavo induce a ritenere che un cambiamento in quella
direzione sia uno sviluppo naturale e probabile delle cose e, se non vi sono
seri motivi per ostacolarlo, lo si asseconda.

2.2.2. L’euristica della rappresentatività

Anche l’euristica della rappresentatività gioca un ruolo importante
nell’emissione di giudizi di probabilità. Frequentemente siamo chiamati a
compiere operazioni di giudizio probabilistico in situazioni di incertezza,
ovvero in presenza di informazioni non esaustive e non altamente
diagnostiche. Ad esempio, data una descrizione di personalità può essere
difficile stabilire con esattezza se la persona descritta sia effettivamente un
membro di una data categoria oppure no. Consideriamo la seguente

descrizione tratta da uno studio di Tversky e Kahneman (1974):

Steve è una persona molto timida che tende a stare in disparte. È sempre pronto ad aiutare gli
altri, ma mostra uno scarso interesse per il mondo e per le persone che lo circondano. È tranquillo e
remissivo e ha bisogno che tutto sia sempre chiaro e preciso mostrando una passione per i dettagli.

I partecipanti allo studio di Tversky e Kahneman dovevano indovinare
la professione della persona descritta tra una serie di possibili opzioni.
L’elenco fornito includeva professioni quali l'artista, il pilota, il
bibliotecario, l’operaio, il trapezista o il chirurgo. Ciò che i due ricercatori
rilevano è che la maggior parte dei rispondenti ritiene che Steve sia un
bibliotecario.  Nell’emettere i propri giudizi, i rispondenti hanno
confrontato il profilo di personalità di Steve con l’immagine prototipica
associata a ciascuna professione riportata nell’elenco, verificando in quale
caso fosse maggiore la somiglianza tra i due. Nel nostro esempio, Steve
assomiglia molto all'immagine tipica del bibliotecario e ciò porta ad
includerlo in tale categoria. Questa operazione che all'apparenza sembra
del tutto logica può spesso però nascondere degli errori di ragionamento.
Infatti, nel compiere questo confronto con il caso tipico della categoria le
persone non tengono adeguatamente conto di altre rilevanti informazioni.
Tra queste informazioni che non vengono utilizzate in modo appropriato
nella formulazione dei giudizi vi è la cosiddetta probabilità di base: ciò
significa che le persone non prendono in considerazione il fatto che, in
generale, nella popolazione nel suo insieme, alcuni eventi sono più
probabili di altri. Ad esempio, nella popolazione vi sono molti più operai
piuttosto che bibliotecari e quindi, a parità di altre condizioni, dovrebbe
essere più probabile che Steve sia un operaio piuttosto che un
bibliotecario. Nonostante, dunque, vi siano di fondo delle differenti
probabilità di occorrenza degli eventi, in cui l’essere un operaio è
largamente più probabile dell'essere un bibliotecario, le persone non
riescono ad integrare nel modo opportuno questa informazione nei loro
giudizi. La ricerca in questo àmbito ha mostrato che vi è una sistematica
non considerazione delle probabilità di base (base-rate fallacy; Kahneman,
Tversky, 1973; Nisbett, Ross, 1980), e che l'elemento chiave che attrae
l’attenzione e guida i giudizi è semplicemente la somiglianza con il caso
tipico, senza la considerazione di quanto tale caso tipico sia effettivamente
diffuso. Una chiara dimostrazione di questo fenomeno proviene dal
cosiddetto errore di congiunzione (conjunction fallacy), studiato anch'esso da
Tversky e Kahneman (1982). I due autori proponevano ai propri soggetti

un brano come il seguente:

Linda ha 32 anni, è single, brillante e vivace. Ha una laurea in filosofia. Quando era studente era
particolarmente sensibile ai temi della discriminazione e della giustizia sociale ed inoltre ha
partecipato a manifestazioni contro il nucleare.

Ai partecipanti veniva poi chiesto di stabilire quale delle due seguenti
opzioni fosse più probabile:

a) Linda è un’impiegata di banca

b) Linda è un’impiegata di banca ed è attiva nel movimento femminista

La maggioranza dei rispondenti, corrispondente a circa il 90%, indicò
la seconda opzione, ovvero ritenne come più probabile il fatto che Linda
fosse simultaneamente un’impiegata bancaria e un’attiva femminista. Ciò
viola ovviamente una regola fondamentale del calcolo probabilistico in
quanto la congiunzione o co-occorrenza tra due eventi non può essere più
probabile di ciascuno dei due eventi presi singolarmente. Poiché le
informazioni contenute nella descrizione sono altamente coerenti con
l’immagine delle femministe ecco che i rispondenti vengono attratti da
questo dettaglio e si lasciano fuorviare nei loro giudizi.

Le errate conclusioni a cui si può giungere a causa del ricorso
all’euristica della rappresentatività sono molteplici. Basti pensare ai casi di
diagnosi clinica in cui occorre stabilire se una data costellazione di sintomi
possa essere ricondotta ad uno specifico disturbo. In simili situazioni,
molteplici studi hanno dimostrato l’inaccuratezza del giudizio umano che
risulta eccessivamente influenzato dalla similarità con il caso tipico a
discapito dei dati oggettivi di tipo epidemiologico. Pericolose conclusioni
possono essere tratte anche in riferimento alle percezioni di differenti
gruppi sociali. Dovendo decidere se un determinato crimine sia stato
commesso da un italiano oppure da un immigrato, si potrebbe essere
indotti a sovrastimare la probabilità che il colpevole sia un immigrato, in
quanto l’immagine stereotipica ad essi associata ha molti elementi di
somiglianza con la rappresentazione astratta di criminale. Tuttavia, ad un
esame più attento, ci si accorgerebbe che la popolazione italiana è
decisamente più ampia della popolazione costituita da immigrati e che
quindi le probabilità di base sono fortemente differenti. Alla luce di queste
differenti probabilità di base, l’inferenza spontanea secondo cui è più
probabile che il reato sia stato commesso da un immigrato perderebbe il
suo sostegno logico.

2.2.3. L’euristica dell’ancoraggio e dell’accomodamento

Questa specifica euristica nasce dalla scarsa capacità delle persone di
liberarsi dalle àncore di giudizio che vengono fornite loro. In moltissime
occasioni, le persone sono chiamate ad emettere dei giudizi secondo
successive approssimazioni, dapprima valutando la propria posizione
rispetto ad un punto di riferimento predefinito e poi, con successivi
aggiustamenti, raggiungendo una decisione finale. Ciò che decine di studi
dimostrano è che il punto di riferimento iniziale rispetto al quale occorre
esprimere il proprio giudizio influenza notevolmente le caratteristiche del
giudizio finale che verrà prodotto. Immaginiamo di chiedere ad un gruppo
di persone di indicare se la percentuale di paesi africani all’interno delle
Nazioni Unite sia maggiore o inferiore al 65%. Ad un differente gruppo di
persone viene invece chiesto di indicare se tale percentuale sia maggiore o
inferiore al 10%. A tutti viene infine chiesto di riportare l'esatta
percentuale di paesi africani che essi ritengono essere presenti nelle
Nazioni Unite. I risultati mostrerebbero stime decisamente più elevate nel
primo gruppo di rispondenti piuttosto che nel secondo: Tversky e
Kahneman (1973), in un loro studio, riscontrarono stime rispettivamente
pari al 45% e al 25%, spiegando questi dati alla luce della difficoltà che le
persone incontrano nel compiere una correzione adeguata —
accomodamento — rispetto alla percentuale fornita quale àncora nella
precedente domanda.

Simili effetti di ancoraggio sono stati riscontrati in svariati ambiti di
giudizi e il fenomeno appare alquanto robusto e difficilmente eliminabile
(Plous, 1993). Ad esempio, è stato rilevato che anche l’introduzione di
ricompense economiche per coloro che fossero in grado di fornire risposte
accurate non era sufficiente a far scomparire il ricorso all’ancoraggio
(Wright, Anderson, 1989). Tra gli àmbiti applicativi in cui questa euristica
è stata maggiormente studiata vi è quello giudiziario: i verdetti che
vengono emessi dalle giurie appaiono fortemente differenti tra loro a
seconda del fatto che i giurati si siano soffermati subito prima a pensare
quale sia il massimo o il minimo della pena previsto per lo specifico reato
da sanzionare (Greenberg, Williams, O'Brien, 1986). Le condanne
risultano assai più severe quando si è preso come iniziale punto di
riferimento il massimo della pena, evidenziando una volta ancora la
difficoltà di «aggiustare» adeguatamente le proprie valutazioni una volta che
nel campo psicologico sia stata introdotta un’àncora di giudizio.

2.2.4. L’euristica della simulazione: il pensiero controfattuale

In un piacevole recente film, Sliding doors, vengono mostrate le vite
profondamente differenti che la protagonista avrebbe potuto vivere a
seconda del verificarsi o meno di piccole coincidenze iniziali. Il fatto di
riuscire o meno a prendere la metropolitana può innescare una serie di
eventi a catena dalla portata difficilmente prevedibile. Al di là della finzione
cinematografica, le persone sono frequentemente impegnate in riflessioni
su come la propria vita sarebbe potuta essere se certi eventi non si fossero
verificati, se certe decisioni non fossero state prese e così via. Attraverso
un'attività immaginativa viene «smontato» il passato e ricostruito
mentalmente il futuro che si sarebbe potuto realizzare, ma che non è stato.
A questa particolare tipologia di pensieri è stato dato il nome di pensiero
controfattuale. L'interesse primario per queste caratteristiche operazioni di
simulazione mentale è legato al fatto che possono influenzare in maniera
sostanziale il nostro modo di interpretare gli eventi e soprattutto le nostre
risposte emozionali ad essi. Ad esempio, quando si verifica un evento
negativo, tanto più è facile immaginare un corso alternativo degli eventi
tanto maggiori saranno gli stati d’animo di sofferenza e di rimorso.

Vediamo il seguente scenario (Kahneman, Tversky, 1982):

Mr. Crane e Mr. Tees dovevano prendere aerei differenti previsti però con un identico orario di
partenza. A causa dell’intenso traffico arrivarono all'aeroporto con 30 minuti di ritardo rispetto
all’orario previsto di partenza.

A Mr. Crane viene comunicato che il suo aereo è partito in orario.

A Mr. Tees viene comunicato che l'orario di partenza del suo aereo era stato differito, ma che
nonostante questo l'aereo era ormai partito da 5 minuti.

Nonostante l’esito finale sia il medesimo per entrambi i protagonisti,
ovvero entrambi hanno perso il proprio acreo, le persone ritengono che
sarà Mr. Tees a provare le più forti esperienze di tristezza e disappunto.

Nel suo caso è più facile immaginarsi cosa sarebbe successo «se solo l’aereo
avesse tardato ancora qualche minuto» o «se solo uno dei semafori
incontrati lungo la strada non fosse stato rosso». La facilità con cui degli
esiti alternativi sono immaginabili da parte dell'individuo rende più
estreme le reazioni affettive provate. Un ulteriore esempio in questo senso
ci viene dall'esame dei volti dei protagonisti delle competizioni sportive.
Medvec, Madey e Gilovich (1995) hanno videoregistrato le premiazioni
degli atleti nel corso delle Olimpiadi del 1992, rilevando come i vincitori
delle medaglie di bronzo fossero assai più felici e sorridenti rispetto ai
secondi classificati che avevano vinto la medaglia d’argento. Per i terzi
classificati il più vicino futuro alternativo alla realtà risultava essere un
piazzamento fuori dal podio e quindi manifestavano gioia per quanto
ottenuto. Al contrario, per i secondi classificati, essendo arrivati così vicino
al suo conseguimento, era mentalmente più rilevante la possibilità di
vittoria. Ciò faceva sì che tali atleti non riuscissero a godere appieno del
loro comunque ottimo risultato, ma si tormentassero per questo
irrealizzato futuro alternativo che era così vicino ad essi.

Questi fenomeni si realizzano non solo ripensando al passato ma anche
nel momento in cui si tratta di prendere delle decisioni che possono
influenzare il futuro. In questi casi, ci si rappresenta mentalmente come ci
si sentirà qualora dovessimo prendere una specifica decisione e gli eventi
successivi dovessero poi darci torto. Immaginiamo di proporre ad una
persona che abbia appena giocato una schedina al superenalotto di
vendercela in cambio della somma appena pagata più un ulteriore
incentivo economico. Quanto si rileva è che pochissime persone sono
disposte a farlo proprio perché si raffigurano quale stato di profondo
malessere proverebbero qualora la loro schedina dovesse risultare vincente
(Bar-Hillel, Neter, 1996). Sebbene dal punto di vista razionale la vendita
immediata della propria schedina risulterebbe essere un conveniente affare,
la paura del rimorso futuro rende assai riluttanti a cederla.

2.3. L’attribuzione causale

I comportamenti, sia verbali che non verbali, presentano molti
elementi di ambiguità. Non è agevole risalire in modo univoco a cosa si
celi dietro un comportamento e lo abbia determinato. Nei giorni in cui
queste pagine sono state scritte, alcuni fatti di cronaca dominano le pagine
dei quotidiani, i servizi dei telegiornali e gli immancabili talk-show
televisivi: alcuni commercianti nel corso di tentativi di rapina ai loro
negozi hanno reagito con violenza uccidendo dei rapinatori. L’acceso
dibattito su questi episodi vede due posizioni tra loro contrapposte: da un
lato, taluni accusano i commercianti implicati di essere persone violente,
che hanno abusato del possesso di un’arma per uccidere deliberatamente
altre persone, pur in mancanza di motivi sufficientemente gravi che
giustificassero questo ricorso alle armi; dall’altro, all'opposto, molti altri
hanno preso le difese di tali commercianti sostenendo che in simili
circostanze tutti si sarebbero comportati nello stesso modo, e che i
commercianti «in quella specifica situazione non avrebbero potuto
comportarsi altrimenti». Ciò che ci interessa sottolineare nell'esame di
queste vicende è che il primo tipo di spiegazione rimanda a caratteristiche
interne delle persone coinvolte, ritenute violente e poco attente al valore
della vita umana, e quindi le vede responsabili di quanto accaduto. La
seconda spiegazione rimanda invece alle caratteristiche della situazione,
ritenute cause determinanti dei comportamenti, diminuendo quindi la
responsabilità delle persone implicate. Questa differenza sostanziale nei
due tipi di spiegazione è l'elemento cardine delle teorie sull’attribuzione
causale che vedremo di seguito. In generale, ciò che risulta importante è in
che misura i comportamenti vengano spiegati facendo riferimento a
caratteristiche interne dell'attore (cioè, cause  disposizionali), o a
caratteristiche esterne che rimandano alla situazione in cui il
comportamento si realizza (cioè, cause situazionali; Heider, 1958).

2.3.1. La teoria dell’inferenza corrispondente di Jones e Davis

Questa teoria cerca di comprendere quando un comportamento verrà
spiegato facendo riferimento ad attribuzioni disposizionali oppure
situazionali (Jones, 1990; Jones, Davis, 1965). In particolare, secondo
Jones e Davis, una serie specifica di elementi viene analizzata per definire
se una attribuzione a caratteristiche interne sia adeguata: la volontarietà
dell’azione, gli effetti non comuni, la desiderabilità sociale e le aspettative.

Immaginiamo di voler comprendere perché uno studente decida di
andare ad abitare in una casa dello studente piuttosto che in un’altra.
Innanzitutto occorre verificare se il comportamento è espressione di un
atto di volontà. Se manca questo aspetto di volontarietà, perché ad esempio
vi sono forti pressioni esterne verso una determinata scelta, non potremo
ricondurre il comportamento a caratteristiche interne dell’attore. In
secondo luogo, occorre verificare quali elementi di differenza
contraddistinguano le due case dello studente. Infatti, gli clementi comuni
non sono affatto informativi, ma sono gli effetti non comuni della scelta
effettuata che ci permettono di capire qualcosa di più. Ad esempio, se
entrambe le case dello studente si trovano nello stesso quartiere, godono
degli stessi vantaggi logistici, ma se una di esse ha una sala per la proiezione
di film mentre l’altra ha una palestra, ecco allora che il sapere che la scelta è
stata in favore dell’abitazione dotata di palestra ci permette di inferire che
lo studente ama probabilmente fare sport e si dedica alla cura della sua
forma fisica. In terzo luogo, i comportamenti diventano particolarmente
informativi delle caratteristiche interne dell'attore quando essi vengono
socialmente disapprovati e quindi violano le norme e i princìpi di
desiderabilità sociale. Infatti, se un comportamento viene eseguito per
compiacere gli altri ci dice poco rispetto alle reali caratteristiche di chi lo
esegue. Al contrario, il fare qualcosa a dispetto della disapprovazione degli
altri segnala una forte motivazione interna e quindi diventa diagnostico
delle disposizioni interne della persona. Infine, le aspettative rivestono un
peso importante, in quanto le attribuzioni interne sono più probabili per i
comportamenti che contrastano con le nostre aspettative. Ad esempio, se
un tenente dell’esercito si trova in panne con la sua macchina ed un
sergente che passava di lì casualmente accorre in suo aiuto, sarebbe difficile
riuscire a trarre conclusioni univoche sull’altruismo del sergente, in quanto
il suo comportamento potrebbe essere davvero il frutto di altruismo, ma
anche delle prescrizioni associate al suo ruolo e alla sua posizione
gerarchica; al contrario, se ad accorrere in aiuto fosse un colonnello
risulterebbe più probabile attribuire il comportamento ad una sua
disposizione interna di altruismo (Thibaut, Riecken, 1955).

2.3.2. Il modello della covariazione di Kelley

Questo modello proposto da Kelley (1967) prevede che di fronte ad
ogni comportamento gli individui lo valutino lungo tre differenti
dimensioni per giungere ad una definizione delle cause che lo hanno
prodotto. Queste tre dimensioni sono la distintività, la coerenza ed il
consenso, e ciascuna di essa può assumere valori elevati oppure bassi. Da
ciascuna possibile combinazione tra alti e bassi livelli di queste tre
dimensioni nascono attribuzioni differenti, che possono coinvolgere
primariamente le caratteristiche interne della persona o la situazione. Il
modello di uomo proposto da Kelley è quello di un essere razionale, una
sorta di scienziato ingenuo, in grado di esaminare le covariazioni tra le
dimensioni e di trarre da esse le inferenze più appropriate.

Supponiamo che un amico ci consigli di andare a mangiare in una
determinata trattoria clogiando le prelibatezze che ha gustato in quel
locale. Secondo Kelley, per capire in che misura fidarsi del consiglio,
l’individuo dovrebbe cercare innanzitutto informazioni sul consenso, ovvero
informazioni rispetto a quante altre persone siano restate effettivamente
soddisfatte dopo aver mangiato in quella trattoria. In secondo luogo,
bisognerebbe avere indicazioni circa la distintività del comportamento,
verificando se l’amico che ci ha dato il consiglio sia una buona forchetta
che ogni trattoria riesce a soddisfare oppure se l’amico sia una persona dai
gusti difficili che raramente si sbilancia in giudizi entusiastici. In ultima
istanza occorre verificare la coerenza, ovvero chiedersi se sempre, quando
l’amico va in quel locale, risulta soddisfatto oppure se si tratti di un evento
episodico. Come detto, dalla combinazione delle tre dimensioni derivano
attribuzioni differenti: ad esempio, se quasi nessuno mangia bene in quel
locale (consenso basso), il nostro amico è sempre entusiasta di tutti i locali
in cui mangia (distintività bassa), e sempre si dichiara soddisfatto di quello
specifico locale (coerenza elevata), allora l’attribuzione più probabile sarà
riconducibile alle caratteristiche interne dell'amico; al contrario, se quasi
tutti mangiano bene in quella trattoria (consenso elevato), il nostro amico
difficilmente si sbilancia in elogi (distintività elevata), ma sempre mangia
bene in quella specifica trattoria (coerenza elevata), risulta probabile che
siano le effettive ottime caratteristiche della trattoria l’origine dei positivi
apprezzamenti. Infine, se quasi nessuno mangia bene in quel locale
(consenso basso), il nostro amico è parsimonioso nel dare giudizi positivi
sulle trattorie (distintività elevata), e nel passato non si era mai trovato così
bene nel mangiare in quel locale (coerenza bassa), l’attribuzione più
probabile è di tipo situazionale. Bisognerebbe quindi cercare nelle
specifiche circostanze il perché di questa soddisfazione e magari scoprire
che l’amico si è semplicemente invaghito della cameriera che è stata da
poco assunta in tale trattoria.
Il limite sostanziale del modello di Kelley è che raramente le persone
hanno a disposizione tutte le informazioni su consenso, coerenza e
distintività. In particolare, con estrema infrequenza si dispone di
informazioni dettagliate ed affidabili rispetto a cosa pensino le altre
persone. Per questo motivo, la dimensione del consenso assume un peso
inferiore rispetto alla distintività che, a sua volta, è meno utilizzata rispetto
alla coerenza (Harvey, Weary, 1981). Inoltre, procedere con l’esame
simultaneo di tutte e tre le dimensioni richiede estrema attenzione, ed è
quindi un tipico caso di processo controllato che richiede risorse cognitive
per essere eseguito, tanto da ricorrere ad esso probabilmente solo nelle
occasioni in cui si è fortemente motivati, ma non nelle spontanee
attribuzioni che realizziamo nella nostra vita quotidiana.

2.3.3 Il modello di Weiner

Questo modello più che soffermarsi su quali informazioni debbano
essere utilizzate in modo prescrittivo nei processi di attribuzione, come
invece fanno il modello di Jones e Davis ed il modello di Kelly, valuta, al
contrario, le conseguenze a cui il compiere determinate inferenze può
portare (Weiner, 1979; 1986). In particolare, vengono valutate le
spiegazioni che le persone forniscono nei casi di successo e di fallimento,
osservando come al variare dell’utilizzo di tre specifiche dimensioni siano
anche differenti le conseguenze per la persona che è andata incontro a
successo 0 fallimento. Le tre dimensioni critiche previste dal modello sono
il locus dell’attribuzione, che può essere interno (cioè, caratteristiche della
persona) o esterno (cioè, caratteristiche della situazione), la stabilità dei
fattori coinvolti, ovvero se sono stabili nel tempo oppure transitori, e la
controllabilità o meno di tali fattori da parte della persona coinvolta.

Immaginiamo uno studente che superi brillantemente un esame e che
si soffermi a cercare di spiegare questo successo. Come si può vedere nella
Tabella 2.3, dalla combinazione delle tre dimensioni scaturiscono 8
possibili modalità di spiegazione. Tanto più si farà ricorso a spiegazioni
interne e di tipo stabile, come ad esempio il possesso di abilità o la tenacia
abitudinariamente posta nel raggiungimento degli obiettivi, tanto più la
persona aumenterà la fiducia in se stessa e la consapevolezza che in futuro
potrà nuovamente ottenere simili risultati positivi. Al contrario,
all’aumentare dell’instabilità il successo ottenuto diventa meno diagnostico
rispetto agli esiti di prestazioni future e il ricorso a spiegazioni esterne
diminuisce l’accrescimento personale che può derivare dal conseguimento
di un importante risultato. Un’applicazione importante del modello di
Weiner ha proprio a che fare con le strategie di mantenimento
dell’autostima. Infatti, diventa particolarmente utile verificare le strategie di
spiegazione dei propri comportamenti da parte di persone che soffrono di
una bassa autostima, e che quindi hanno una immagine di se medesime
abbastanza negativa. Quello che si riscontra è che queste persone tendono
sistematicamente a spiegare i propri successi nei termini di cause esterne
non controllabili — come ad esempio il fatto di aver avuto fortuna nello
svolgere un compito o la considerazione che il compito risultava alquanto
semplice — e non prendono invece in considerazione la possibilità che le
proprie qualità di intelligenza e competenza possano aver condotto al
risultato positivo. All’opposto, nei casi di insuccesso il richiamo immediato
è alle proprie limitate capacità che in generale si ritiene non permettano il
raggiungimento di alcun successo. Queste strategie attribuzionali
diventano così un pericoloso meccanismo attraverso il quale gli esiti
negativi vengono usati per confermare un'immagine negativa di sé e gli
esiti positivi non riescono a scalfirla, venendo spiegati sulla base di elementi
esterni che nulla hanno a che fare con le doti personali.

Interno Esterno

Stabile Instabile Stabile Instabile

Controllabile Impegno Impegno Supporto Aiuto estemo
consueto eccezionale esterno eccezionale

Incontrollabile Abilità Umore Caratteristiche Caso o
momentaneo delcompito fortuna

Tab. 2.3. Schema riassuntivo del modello di Weiner (1986) applicato alla spiegazione di un risultato positivo.
Il tipo di spiegazione fornita in risposta ai propri successi e fallimenti
conduce quindi ad importanti conseguenze, ed alcuni autori si sono
interrogati circa la possibilità di modificare gli stili attribuzionali
disfunzionali (Wilson, Linville, 1982). Ad esempio, facendo in modo che
persone con una bassa autostima inizino a prendere in considerazione
anche le cause esterne che possono aver condotto ai propri insuccessi, ci si
attendono miglioramenti nel modo in cui queste persone affronteranno gli
impegni della vita. Brockner e Guare (1983) hanno indagato esattamente
questa possibilità, facendo svolgere ai loro partecipanti, studenti con bassa
o alta autostima, un compito estremamente complesso che nessuno
riusciva a risolvere. Quindi, tutti andavano necessariamente incontro ad un
fallimento nella prova. Al termine del compito, gli sperimentatori
intervenivano dicendo ad una parte dei soggetti che il compito era
alquanto semplice e che quindi il loro fallimento doveva esser dovuto ad
una mancanza di capacità (attribuzione interna). Ad altri partecipanti allo
studio, invece, veniva detto che il compito era particolarmente difficile e
che questo era sicuramente il motivo per cui non erano stati in grado di
risolverlo (attribuzione esterna). Ad un terzo gruppo di partecipanti, infine,
non veniva detto nulla circa il compito (condizione di controllo). In seguito
tutti i partecipanti erano chiamati a svolgere una seconda prova, più
semplice della precedente, e l'elemento di interesse riguarda proprio il
livello di prestazione nelle varie condizioni dell’esperimento: da un lato i
partecipanti con un elevato livello di autostima non venivano
particolarmente influenzati dal feedback ricevuto circa le probabili cause
del fallimento nel compito precedente, dall’altro i partecipanti con un
basso livello di autostima risultavano essere alquanto sensibili al tipo di
feedback. Infatti, nella condizione in cui viene indotta una attribuzione
interna e nella situazione di controllo la loro prestazione, nella seconda
prova, risulta essere alquanto bassa. Al contrario, quando viene indotta una
attribuzione esterna la performance nel compito successivo diventa
particolarmente brillante. Questi risultati ci indicano che queste persone
con una bassa autostima tenderebbero spontaneamente a spiegare 1 propri
insuccessi sulla base di attribuzioni interne, e che questo comportamento si
riflette in basse prestazioni in compiti successivi. Se però questo
meccanismo viene spezzato, forzando il ricorso ad attribuzioni di tipo
esterno, si riscontra invece un miglioramento delle prestazioni, a
dimostrazione del fatto che frequentemente non sono le capacità in
assoluto che determinano la qualità delle prestazioni, ma anche il modo di
percepirsi in relazione ad esse e le modalità attraverso le quali
interpretiamo gli eventuali successi o insuccessi del nostro passato.
Prestazione (gamma da 0 a 20)
L

attribuzione controllo attribuzione
interna esterna
Condizione sperimentale

Fig. 2.3. Prestazione di soggetti con bassa autostima a seconda del feedback ricevuto dopo un precedente insuccesso
(tratta da Brockner, Guare, 1983).

2.3.4. L'errore fondamentale di attribuzione

Nelle. normali situazioni della vita quotidiana, osservando i
comportamenti delle altre persone si hanno, come detto, due tipologie ben
differenti di attribuzioni possibili: attribuzioni disposizionali, che
rimandano alle caratteristiche interne della persona («X ha dato un euro ad
un mendicante perché è altruista»), oppure attribuzioni situazionali, che
rimandano alle specificità del contesto in cui il comportamento ha avuto
luogo («X ha dato un euro ad un mendicante perché voleva far colpo sulla
sua nuova compagna»). I dati di ricerca mostrano che il ricorso a queste
due tipologie di attribuzioni non avviene in egual misura. La tendenza
sistematica che si riscontra è quella di sottostimare la misura in cui i
comportamenti vengono plasmati dalle caratteristiche della situazione e di
sovrastimare, invece, la misura in cui tali comportamenti sono il riflesso di
caratteristiche interne dell’attore. Questo fenomeno viene definito errore
fondamentale di attribuzione, o errore di corrispondenza (Gilbert, Malone,
1995; Jones, 1990).

Seguendo eventi sportivi in televisione si rimane frequentemente
sbalorditi dalla ricchezza di dettagli che alcuni cronisti forniscono circa la
carriera dei giocatori in campo, i precedenti incontri tra le squadre
coinvolte e così via. In questi casi, gli ascoltatori compiono
frequentemente inferenze circa la preparazione e la competenza dei
cronisti. Sono del tutto lecite queste inferenze? Infatti, con ogni probabilità
non vengono accuratamente prese in considerazione le condizioni in cui
lavora il cronista, come ad esempio il fatto di avere su ogni giocatore delle
schede dettagliate che in molti casi deve semplicemente limitarsi a leggere
agli ammirati ascoltatori. Ross ed i suoi colleghi hanno dimostrato questa
tendenza a sottovalutare l’influenza del contesto attraverso la simulazione
di un gioco a quiz (Ross, Amabile, Steinmetz, 1977). Un partecipante allo
studio aveva il ruolo dell’intervistatore che doveva porre le domande, un
secondo partecipante assumeva il ruolo del concorrente, e ad altri invece
veniva chiesto di fare da pubblico. Il compito dell’intervistatore era quello
di recuperare tra le proprie conoscenze 10 domande abbastanza difficili, ma
non impossibili, da porre al concorrente. Quindi, era l’intervistatore a
decidere quali domande porre. In media, il concorrente riusciva a
rispondere a 4 domande sulle 10 che gli venivano poste. Al termine di
questa simulazione, a tutti i partecipanti coinvolti veniva chiesto di
formulare un giudizio sul presunto grado di conoscenza generale posseduto
dall’intervistatore e dal concorrente. Come si può vedere nella Fig. 2.4,
l’intervistatore è consapevole del ruolo privilegiato in cui si trova e dà
giudizi molto simili su se stesso e sul concorrente. Al contrario, sia il
concorrente che il pubblico non riescono a tener conto del fatto che
l’intervistatore poteva scegliere le domande a suo piacimento e quindi,
ovviamente, porre domande di cui conosceva la risposta. Questa
sottovalutazione delle influenze situazionali li portava perciò ad esagerare il
grado di conoscenza generale posseduta dall’intervistatore, ritenendolo una
persona di grandissima cultura. Con ogni probabilità, se l’intervistatore ed
il concorrente avessero invertito i loro ruoli si sarebbero ribaltati anche i
giudizi. In modo chiaro, vengono effettuate inferenze disposizionali
ignorando la rilevanza che la specifica strutturazione della situazione può
aver avuto.

Giudizi sulla conoscenza generale
Ò
L

0. T T
intervistatore concorrente pubblico

Fonte del giudizio

Persona giudicata

[OI] intervistatore [T] concorrente

Fig. 2.4. Giudizi sulle conoscenze generali possedute dall’intervistatore e dal concorrente (adattata da Ross,
Amabile, Steinmetz, 1977).

Un ulteriore studio classico che ci mostra questa tendenza a
sottovalutare la forza con cui le situazioni plasmano i comportamenti è
stato condotto da Jones e Harris (1967). I due autori erano interessati a
verificare il modo in cui gli individui inferiscono gli atteggiamenti delle
altre persone a partire da comportamenti che non sono il frutto di una
libera scelta. Immaginiamo un portavoce che debba assolvere i suoi
obblighi professionali leggendo un documento in cui si annunciano nuove
tasse e un irrigidimento delle modalità di accesso all’Università. Cosa
possiamo dire circa l’atteggiamento di tale portavoce? Sapendo che egli ha
semplicemente letto un comunicato scritto da altri in quanto previsto dal
suo ruolo, dal punto di vista logico non possiamo compiere alcuna
inferenza circa i suoi atteggiamenti. Nonostante ciò, la tendenza risulta
quella di inferire un accordo con i contenuti pronunciati. Jones e Harris
(1967) hanno chiesto ai partecipanti al loro studio di leggere un brano,
scritto da un altro studente, in cui venivano proposti argomenti a favore o
contrari al regime castrista a Cuba. Il compito era quello di cercare di
indovinare quali fossero le reali opinioni dell'autore del brano nei
confronti del regime castrista. L'elemento chiave dello studio era però la
suddivisione dei partecipanti in due gruppi. Infatti, ad alcuni partecipanti
veniva detto che l’autore del brano aveva potuto decidere quale posizione
sostenere all’interno del suo scritto, mentre ad altri veniva detto che la
posizione da difendere era stabilita a priori e quindi l’autore del brano
doveva seguire le direttive esterne che lo obbligavano a scrivere qualcosa a
favore o contro Fidel Castro. Come si può vedere nella parte sinistra della
Fig. 2.5, quando si ritiene che vi sia una libera scelta, i rispondenti
ragionevolmente inferiscono che se gli argomenti avanzati sono a favore di
Castro anche l’atteggiamento dell’autore sarà favorevole a Castro, e
viceversa per i brani con argomenti contrari al regime castrista. Sebbene
con minor forza, lo stesso pattern di risultati emerge anche qualora si
sappia della mancanza di scelta nel decidere quali argomenti sostenere.
Anche in questo caso, dal tipo di comportamento si inferisce un
atteggiamento sottostante, non tenendo conto del fatto che il
comportamento era unicamente riconducibile alle costrizioni della
situazione e quindi non poteva essere in alcun modo diagnostico rispetto
alle effettive opinioni dell’autore del brano.
v

ro

o 60,7
È 50.
> 50
è
bj
2 447]
i
E 30 }
È
È 204
3
10 VAI
d 0
Anti libera scelta scelta forzata
Condizione di scelta
Contenuti del brano

[I] Filocastrista [[] Anticastrista

Fig. 2.5. Stima dell’atteggiamento dell’autore del brano a seconda del contenuto del brano e della libera scelta 0
meno accordata all’autore del brano (adattata da Jones, Harris, 1967).

Daniel Gilbert (1989) ha proposto un modello a due fasi per spiegare i
processi attribuzionali. Secondo Gilbert, la prima operazione che viene
spontaneamente realizzata prevede  l’inferenza di caratteristiche
disposizionali a partire dall’osservazione dei comportamenti. Queste
inferenze disposizionali avverrebbero quindi in modo automatico, e
sistematicamente condurrebbero all’errore fondamentale di attribuzione.
Solo in un secondo momento si dà il via, talvolta, ad un processo
aggiuntivo di correzione o aggiustamento, volto ad integrare anche le
informazioni inerenti le influenze situazionali. Questo processo di analisi
dei fattori contestuali che possono aver influenzato i comportamenti non
sempre però viene portato avanti, e comunque non. necessariamente
riuscirà a prendere in considerazione nel modo più adeguato tutte le
effettive influenze situazionali. Quindi, attraverso questo secondo stadio di
elaborazione non sempre si raggiunge un ottimale accomodamento
(Gilbert, Pelham, Krull, 1988). Ad esempio, incontrando una donna che si
comporta in modo particolarmente agitato, l’inferenza che viene
immediatamente prodotta è che si tratti di una donna «ansiosa ec nervosa»,
ma anche volendo essere maggiormente accurati, ricercando quindi i
fattori situazionali coinvolti, molti di essi, quali i cicli ormonali della
persona o i suoi dissidi di coppia, rimarranno ignoti facendo sì che siano
sempre le inferenze disposizionali a dominare la percezione sociale.

La costante ricerca dei presunti elementi disposizionali che possono
aver condotto all’esecuzione di uno specifico comportamento è probabile
che svolga una importante funzione adattiva per l'individuo. Infatti, è
lecito presumere che le attribuzioni causali siano funzionali per un buon
adattamento all’interno del proprio ambiente sociale. Riuscire a spiegare i
comportamenti passati di una persona, ovvero capire perché abbia agito in
un determinato modo, può risultare altamente utile al fine di prevedere i
comportamenti futuri di questa stessa persona. In questo senso, le
attribuzioni disposizionali racchiudono in sé la massima capacità
informativa. Infatti, spiegando un certo comportamento nei termini delle
caratteristiche della situazione significa acquisire elementi per prevedere
come l’attore si potrebbe comportare solo se dovesse ripresentarsi la stessa
identica situazione. La capacità previsionale sarebbe alquanto accurata, ma
anche vincolata alle specificità del contesto in cui l’azione si realizza. Ad
esempio, sapere che una persona si comporta in modo agitato perché la
moglie gli ha appena comunicato di essere incinta, ci permette di
prevedere cosa succederà nel caso in cui questa persona dovesse ricevere in
futuro ulteriori simili notizie. Del resto, spiegare il comportamento di
agitazione sulla base dell’azione di fattori esterni non permette di compiere
inferenze circa il comportamento in altre situazioni. Le attribuzioni
disposizionali consentono al contrario di generalizzare le conclusioni a cui
si è giunti a partire dall’osservazione di un singolo comportamento.
Riconducendo il comportamento di agitazione ad una stabile caratteristica
di personalità dell’attore diventa plausibile ritenere che, anche al variare dei
contesti, l'attore stesso si comporti in modo coerente e manifesti quindi
agitazione. Tutto ciò, ovviamente, non significa che le previsioni
formulate a partire da attribuzioni disposizionali si rivelino corrette. Tali
previsioni costituiscono però delle preziose «ipotesi di lavoro», delle
aspettative sui probabili comportamenti da attendersi, che permettono
quindi di affrontare le interazioni con un sufficiente senso di controllo.

Lo studio dei processi attribuzionali, e dell’errore fondamentale di
attribuzione in particolare, ha permesso di comprendere il ruolo
fondamentale che viene assolto dalla cultura di appartenenza
nell’indirizzare e regolare molti processi cognitivi. Infatti, la tendenza ad
inferire caratteristiche disposizionali dai comportamenti risulta
estremamente forte nelle culture occidentali, che vengono definite
individualiste, mentre si attenua alquanto nelle culture orientali definite
collettiviste (Morris, Peng, 1994). Nelle società individualiste viene
valorizzato l'individuo con la sua identità personale ed unica, e per questo
motivo diventa importante cercare di ricostruirne i tratti essenziali
attraverso il ricorso ad inferenze disposizionali. Diversamente, nelle società
collettiviste è la fitta rete di rapporti sociali tra gli individui che assume la
massima importanza, e quindi l'individuo viene sempre percepito come un
elemento legato agli altri e non isolabile rispetto al contesto sociale in cui è
inserito. Questa è probabilmente la ragione per cui in questo tipo di società
vi è un maggiore utilizzo di inferenze situazionali che cercano, appunto, di
integrare anche le possibili influenze contestuali nella spiegazione dei
comportamenti.

2.3.5. La differenza attore-osservatore nei processi attribuzionali

Sebbene, almeno nelle culture occidentali, la tendenza a compiere
attribuzioni interne all'attore piuttosto che esterne sia particolarmente
marcata, ciò non si verifica quando si tratta di spiegare i propri personali
comportamenti. Ad esempio, quando dobbiamo spiegare perché altre
persone nel traffico cittadino eseguano spericolate manovre si è sempre ben
pronti a ricondurle a non particolarmente positive caratteristiche interne
del guidatore, mentre quando si è in prima persona autori di qualche
azzardo, ecco che spiegazioni situazionali vengono prontamente difese
(«Sono stato costretto ad andar veloce perché se fossi arrivato tardi al lavoro
avrei rischiato il posto»). In modo assai semplice è possibile dimostrare
questo effetto di asimmetria proponendo una lista di tratti di personalità
con tre possibili opzioni di risposta, «Sì», «No» e «Dipende dalla
situazione», e chiedendo di rispondere descrivendo se stessi oppure delle
persone ben conosciute. Quello che si rileva è che l'opzione «Dipende
dalla situazione» viene scelta in modo significativamente più frequente in
riferimento a se stessi piuttosto che agli altri (Goldberg, 1978; Nisbett,
Caputo, Legant, Marecek, 1973). In sintesi, le differenze attore-
osservatore possono essere descritte come la tendenza sistematica a spiegare
il comportamento altrui nei termini di fattori disposizionali, ed il proprio
nei termini di influenze situazionali (Jones, Nisbett, 1972).

Una spiegazione delle asimmetrie attore-osservatore nei processi
attribuzionali è riconducile a processi cognitivi di base legati al differente
tipo di informazioni che queste due figure posseggono. Infatti,
l'osservatore esterno indirizza la sua attenzione verso colui che sta
eseguendo il comportamento ed è, quindi, secondo il punto di vista
dell’osservatore, la figura dell’attore che domina la scena. Di conseguenza,
questa figura dominante costituita dall’attore andrà a catalizzare i processi
esplicativi dell'osservatore. Al contrario, il focus dell’attenzione che
contraddistingue l’attore stesso è principalmente rivolto all’esterno
piuttosto che verso se stesso. Chi esegue un dato comportamento non ha la
possibilità di vedersi mentre realizza il comportamento stesso, ma sarà
massimamente attento alle caratteristiche della situazione ed ai feedback
che provengono dall’ambiente. Ecco allora che il proprio comportamento
non risulterà particolarmente rilevante in confronto alle forze situazionali
esterne che fanno da cornice all’azione. Per l'attore saranno quindi queste
forze situazionali esterne ad assumere un ruolo predominante nei processi
attribuzionali. Una chiara dimostrazione di questi fenomeni è stata fornita
dai lavori di Storms (1973) e di Taylor e Fiske (1975): grazie a questi studi
si è rilevato che è il particolare punto di vista delle persone a determinare la
qualità delle attribuzioni prodotte. Ad esempio, le persone che assistono
all’interazione tra due individui vedendone direttamente uno solo,
tendono a sovrastimare il ruolo giocato da questo attore per loro
percettivamente saliente a discapito dell’altro. Si ritiene quindi che siano
principalmente le caratteristiche interne dell'individuo che è possibile
vedere direttamente a determinare il corso dell’interazione. Allo stesso
modo, un attore a cui sia data la possibilità di rivedere il proprio
comportamento grazie ad una videoregistrazione, tende a modificare le
iniziali attribuzioni  situazionali prodotte. per spiegare il proprio
comportamento, rendendo ora più marcato il ricorso ad attribuzioni
disposizionali. Questi risultati testimoniano la forza con cui gli elementi
che dominano il campo percettivo, risultando altamente salienti, possono
dominare anche il campo psicologico, determinando il modo in cui la
realtà viene soggettivamente interpretata.

Un ulteriore motivo sottostante alle asimmetrie tra attore ed
osservatore è legato alle differenti conoscenze pregresse possedute da
queste due figure. Immaginiamo un giovane studente che debba fare una
serie di presentazioni in aula ce in ciascuna di esse si comporti in modo
particolarmente ansioso. Il docente, avendo modo di vedere lo studente
solo nel contesto dell’aula, sarà portato ad inferire che l’ansia è una
caratteristica disposizionale dell’attore in quanto sistematicamente il suo
comportamento segnala ansia. L’osservatore non dispone di altre situazioni
in cui egli possa sottoporre a verifica la conclusione a cui è giunto. Al
contrario, l'attore può essere consapevole del fatto che, in altri contesti,
come ad esempio quando suona con la sua band, il suo comportamento è
alquanto disinibito e tutt'altro che ansioso, e ciò gli permette quindi di
attribuire alla specifica situazione d’aula la propria ansia piuttosto che ad
una stabile caratteristica di personalità sottostante. In altre parole, l'attore
nel compiere le proprie attribuzioni può basarsi su uno spettro più ampio
di informazioni e sapere che certe inferenze disposizionali non risultano
valide ed applicabili, in quanto al variare delle situazioni variano anche i
suoi comportamenti. Il singolo comportamento diventa quindi per l’attore
meno diagnostico delle caratteristiche di personalità possedute. Questi
argomenti si ricollegano ad un problema di tipo più generale che ha a che
fare con il grado di accuratezza con cui si formulano attribuzioni e con cui
ci si forma delle impressioni. Confrontando il modo in cui una persona
descrive se stessa ed il modo in cui gli altri la percepiscono, si scopre che
queste due rappresentazioni sono solo scarsamente coincidenti.
Osservando una persona anche solo per pochi minuti è possibile formarsi
una prima sommaria impressione, che è in grado di catturare alcuni
elementi che contraddistinguono l’attore, ma il grado di imprecisione di
questa iniziale impressione è assai elevato (De Paulo, Kenny, Hoover,
Webb, Oliver, 1987). Nonostante questa elevata imprecisione, le persone
nutrono però eccessiva fiducia nella correttezza delle proprie impressioni,
sovrastimandone l’accuratezza (Dunning, Griffin, Milojkovic, Ross,
1990). Ovviamente, la qualità delle proprie impressioni si perfeziona con
l'aumentare della conoscenza diretta: gli amici intimi possiedono quindi
reciproche rappresentazioni più articolate e precise. È comunque
sorprendente rilevare come anche nel caso di amici intimi il modo in cui
una persona vede se stessa presenta assai ampie differenze rispetto al modo
in cui è percepita dagli amici (Funder, Colvin, 1988), nonostante questi
amici siano convinti di conoscersi a fondo e di non aver segreti gli uni per
gli altri.

Esiste inoltre una terza classe di ragioni per cui si riscontrano differenze
sostanziali tra le attribuzioni degli attori e quelle degli osservatori. Queste
ragioni sono più propriamente di tipo motivazionale e si evidenziano con
chiarezza nel momento in cui i comportamenti sono marcatamente
positivi o negativi. Infatti, quando i comportamenti sono positivi anche
l’attore risulta propenso a ricondurli a stabili caratteristiche interne. In
questo caso si parla di attribuzioni a proprio favore (self-serving attributions),
in quanto la loro funzione non è semplicemente quella di dare un senso
agli eventi, ma di farlo permettendo di raggiungere o mantenere una
positiva immagine di sé (Miller, Ross, 1975). Ad esempio, in uno studio
sulle attribuzioni effettuate dagli insegnanti si rilevava come i successi degli
studenti venissero prevalentemente ricondotti alle proprie capacità di
insegnamento, mentre le scarse prestazioni degli studenti fossero attribuite
a colpe o incapacità degli studenti stessi (Johnson, Feigenbaum, Weisbeg,
1964): da un lato si ha un autoinnalzamento nei casi di risultati positivi, e
dall’altro attribuzioni protettive qualora i risultati siano negativi.
3.1 processi di categorizzazione e gli schemi nella
percezione sociale

In questo capitolo esamineremo dapprima le modalità con cui le
persone categorizzano ciò che incontrano nell'ambiente, per poi occuparci
di come, a partire da queste avvenute categorizzazioni, si proceda
utilizzando le conoscenze schematiche ad esse associate. In particolare,
verranno affrontati soprattutto i processi. relativi alle conoscenze
schematiche che si riferiscono ai gruppi sociali, ovvero gli stereotipi.

3.1. La categorizzazione: funzioni generali e conseguenze cognitive

Attraverso la categorizzazione, oggetti differenti vengono classificati
all’interno del medesimo insieme. Come già discusso in precedenza, la
funzione primaria di questa operazione è quella di semplificare la
complessità dell'ambiente. In questo modo, ogni volta che incontriamo un
nuovo oggetto sociale non dobbiamo ripartire da capo per comprendere le
sue caratteristiche, ma possiamo cercare di definirne la categoria di
appartenenza e poi fare ricorso alle nostre precedenti conoscenze circa la
categoria, ovvero agli schemi — di cui tratteremo in seguito. Quindi, le
funzioni primarie dei processi di categorizzazione sono la semplificazione
dell'ambiente e la possibilità di compiere rapide inferenze. Ciò però
conduce anche ad una ulteriore, importante conseguenza: gli specifici
esemplari racchiusi all’interno di una medesima categoria verranno trattati
in modo sostanzialmente analogo, verranno cioè considerati come
elementi intercambiabili, privati delle proprie peculiarità individuali. In
altre parole, le caratteristiche che differenziano i vari esemplari all’interno
di una categoria tendendo ad essere messe in secondo piano e ad essere
sottovalutate rispetto agli elementi condivisi che li rendono simili. Questo
fenomeno è stato illustrato in modo estremamente chiaro da Tajfel e
Wilkes (1963). Nel loro studio, che verrà illustrato in modo sintetico, i
partecipanti dovevano stimare la lunghezza di una serie di 8 linee
presentate una alla volta. I partecipanti, in questa condizione sperimentale,
riuscivano ad eseguire il compito con un buon grado di accuratezza.
Quanto interessava verificare era il cambiamento nella percezione degli
stimoli una volta che alle linee venisse sovrimposto un criterio di
categorizzazione, anche se del tutto arbitrario, come ad esempio una lettera
A sulle linee più corte e una lettera B sulle linee più lunghe. Una volta
create queste due fittizie categorie, le linee A più brevi e le linee B più
lunghe, le percezioni dei partecipanti subiscono delle profonde
modificazioni in due direzioni. Innanzitutto, si riscontrano degli effetti di
assimilazione intracategoriale: la differenza percepita tra gli stimoli
appartenenti ad una stessa categoria viene ridotta rispetto a quanto non sia
nella realtà. Quindi, le differenze tra i membri della categoria vengono
smussate, e si tende a percepire un grado di omogeneità interna alla
categoria superiore rispetto a quanto i dati oggettivi suggeriscano. In
secondo luogo, la distanza tra le due categorie viene accentuata nella
percezione delle persone. Questo effetto, denominato differenziazione
intercategoriale, indica che la differenza esistente tra due categorie viene
estremizzata e percepita come ben superiore rispetto alla realtà. Nella
percezione dei gruppi reali si può verificare, ad esempio, che gli immigrati
albanesi vengano percepiti come simili ed indifferenziati tra loro
(assimilazione intracategoriale), ed allo stesso modo che gli aspetti che li
differenziano dagli italiani vengano massimizzati a discapito degli elementi
che accomunano i due gruppi etnici (differenziazione intercategoriale).
Quindi, dal semplice ricorso ad un criterio di categorizzazione si possono
instaurare le precondizioni di tipo cognitivo per la creazione di
atteggiamenti di pregiudizio e di discriminazione.

3.2. I modelli di categorizzazione

Come si arriva a stabilire se un oggetto o una persona siano membri di
una data categoria? Per lungo tempo si è ipotizzato che questo processo
avesse luogo verificando se l'oggetto o la persona in questione possedesse
tutte le caratteristiche definenti la categoria. Questo modello, che nasce
dalla filosofia aristotelica ed è denominato modello classico (Smith, Medin,
1981), prevede che i tratti che definiscono una categoria siano
singolarmente necessari e complessivamente sufficienti per poter includere
un esemplare nella categoria (Job, Ruminati, 1984). Ciò significa che vi è
un insieme di caratteristiche che deve essere obbligatoriamente presente
affinché si verifichi l’inclusione categoriale. Seguendo i princìpi formali del
modello classico, se un esemplare dovesse presentare tutte le caratteristiche
eccetto una non potrebbe comunque essere considerato un membro della
categoria.

Questo tipo di modello ha il pregio di essere preciso dal punto di vista
formale, ma difficilmente riesce a cogliere le modalità con cui il nostro
sistema cognitivo effettivamente opera. Basti pensare ad una qualunque
categoria per rendersi conto di come al suo interno vi siano alcuni
esemplari migliori di altri, ovvero più tipici e rappresentativi della categoria
stessa (Wittgenstein, 1953). Per fare un esempio, un camionista in
canottiera e sporco di grasso corrisponde meglio alla nostra immagine di
questa categoria rispetto ad un camionista con il farfallino e l'aspetto ben
curato. Secondo il modello classico, però, queste differenze dovrebbero
essere irrilevanti poiché si tratta di elementi che non sono né necessari né
sufficienti per l’inclusione nella categoria. Il fatto di vestire una canottiera o
un farfallino non dovrebbe dirci nulla rispetto alla categoria dei camionisti.
Nell’ottica del modello classico ogni esemplare, una volta incluso nella
categoria, viene trattato al pari di tutti gli altri esemplari già all’interno della
categoria stessa. In questo senso, non è previsto che alcuni esemplari siano
più rappresentativi della categoria rispetto ad altri. Un modello alternativo
proposto per superare i limiti del modello classico sostiene invece che
l'appartenenza ad una categoria sia un fatto di gradazione piuttosto che del
tipo «o tutto o nulla». Questo modello, detto modello probabilistico (Rosch,
1978), prevede che le persone si formino un'immagine astratta di un
membro della categoria che assommi in sé le caratteristiche peculiari di
essa. Questa specifica rappresentazione viene definita prototipo, e può
quindi essere considerata il migliore esempio possibile della categoria. Per
decidere se un nuovo individuo sia membro di una specifica categoria si
procederà verificando il grado di somiglianza tra questo esemplare ed il
prototipo. Se la somiglianza con il prototipo della categoria in questione
supera la similarità con il prototipo di categorie alternative avverrà
l'inclusione nella categoria. Allo stesso tempo, il grado di somiglianza con
il prototipo definirà quanto l'esemplare possa essere considerato tipico della
categoria oppure un esemplare periferico e poco rappresentativo di essa
(Rosch, Mervis, 1975). In anni recenti, questo modello è stato
ulteriormente sviluppato utilizzando, talvolta, come elemento di confronto
non un prototipo inteso come una rappresentazione astratta, bensì alcuni
specifici membri della categoria facilmente accessibili. Così, per definire se
una persona possa essere depressa, una via è quella di confrontare le sue
caratteristiche con quella di una persona conosciuta che già sia stata inclusa
nella categoria dei «depressi». Questo modello basato sugli esemplari (Smith,
Zarate, 1992) non è alternativo ad un modello probabilistico, ma assume
che talvolta, come ad esempio quando abbiano limitate conoscenze circa le
caratteristiche astratte di una categoria, sfruttiamo le rappresentazioni di
persone conosciute direttamente o viste in televisione quali punti di
riferimento per mettere ordine e categorizzare le nuove informazioni che
riceviamo dall'ambiente.

3.3. La categorizzazione: processo controllato 0 automatico?

Sicuramente la categorizzazione può essere portata avanti in modo
controllato e consapevole. L’aspetto di interesse consiste però nel
comprendere se sempre si verifichi attraverso uno sforzo consapevole
oppure se, in taluni casi, il processo di categorizzazione si realizzi anche in
mancanza di tale controllo consapevole. I dati di ricerca sembrano
suggerire che in molte occasioni la categorizzazione avvenga effettivamente
in modo automatico. Proviamo ad immaginare una situazione in cui vi
siano 6 ragazzi, 3 bianchi e 3 neri, intenti a discutere tra loro, e che
ognuno pronunci un numero predefinito di frasi. In un momento
successivo, vengono riproposte tutte le frasi ascoltate poco prima e viene
richiesto di indicare chi tra i sei ragazzi le avesse effettivamente
pronunciate. Uno scenario simile è stato realizzato in uno studio condotto
da Taylor e alcuni suoi collaboratori (Taylor, Fiske, Etcoft, Ruderman,
1978), e la procedura è stata denominata «chi ha detto cosa», proprio perché il
compito richiedeva di abbinare correttamente le frasi con chi le aveva
formulate. Ciò che interessava principalmente agli autori era il tipo di
errori commessi. Infatti, una frase pronunciata da un bianco poteva essere
erroneamente attribuita ad un altro bianco oppure ad un nero; analogo
discorso valeva per le frasi pronunciate da neri. I risultati di questo studio
indicano che gli errori più frequenti sono costituiti da attribuzioni ad una
persona della stessa razza rispetto a chi aveva formulato la frase. Ciò
suggerisce che nel momento in cui i partecipanti hanno ascoltato le frasi,
non si sono soffermati pienamente sulle caratteristiche distintive delle
persone, ma hanno comunque prestato attenzione alle loro appartenenze
razziali, tanto che in seguito non ricordano chi precisamente avesse detto
una determinata cosa, ma sono in grado di stabilire se si fosse trattato di un
bianco oppure di un nero. Nonostante non vi fosse alcuna specifica
ragione per categorizzare tali ragazzi in quanto bianchi e neri, questa
operazione di classificazione è stata comunque spontaneamente portata
avanti. Quello che i dati di ricerca ci suggeriscono è che, a parte alcune
specifiche situazioni, nella stragrande maggioranza delle occasioni non è
possibile non categorizzare una persona dalla pelle nera in quanto tale.

Nella percezione sociale vi sarebbe quindi una iniziale categorizzazione
automatica e spontanea delle persone che incontriamo, la quale si incentra
soprattutto sulla loro appartenenza etnico-razziale, sull’appartenenza di
genere sessuale e sugli indicatori che segnalano la loro età (Arcuri, 1982;
Brewer, 1988; Stangor, Lynch, Duan, Glass, 1992). D'altro luogo, tutti i
fattori che rendono saliente una determinata categoria aumentano la
probabilità di utilizzo di essa. Ad esempio, l'accessibilità cronica o
temporanea di una categoria (Higgins, Rholes, Jones, 1977), oppure il
fatto che una persona si distingua dal contesto per le sue caratteristiche,
come ad esempio un uomo ad un raduno di femministe (effetto solo; cfr. per
es. Abrams, Thomas, Hogg, 1990), influenzano quali dimensioni
categoriali verranno utilizzate in un data situazione e guideranno la
percezione sociale.

3.4. Gli schemi: una definizione ed una classificazione

Categorizzare sarebbe di scarsa utilità se alle etichette categoriali non
andassimo ad associare delle conoscenze più specifiche. Ad esempio, il
sapere che un abitante di una sperduta isola del Pacifico appartiene al
gruppo dei Tikopiani piuttosto che degli Agarabi risulterebbe inutile in
assenza di informazioni su questi due gruppi. Dalla conoscenza del gruppo
di appartenenza non potremmo trarre benefici per capire come interagire
con lui e cosa aspettarci da lui, e tutto ciò perché rispetto a questi due
gruppi è probabile che buona parte dei lettori non possegga alcuno schema.
Uno schema può essere definito come un insieme organizzato di credenze e
pensieri basato sulle precedenti esperienze. Ad esempio, le teorie implicite
di personalità possono essere considerate una forma di schema; allo stesso
modo, gli stereotipi ed ogni altro tipo di generalizzazione rappresentano
degli esempi di schema. Gli schemi costituiscono quindi dei contenuti
mentali che guidano  l’esplorazione dell'ambiente, influenzano
l'elaborazione e la codifica in memoria delle informazioni raccolte, così
come la loro interpretazione (Fiske, Taylor, 1991). Sono state identificate
varie tipologie di schema, ma le quattro principali sono: gli schemi di
persona, gli schemi di sé, gli schemi di ruolo e gli schemi di eventi (Taylor,
Croker, 1981).

a) Gli schemi di persona si riferiscono all'insieme di caratteristiche che
riteniamo siano associate ad alcuni profili tipici di persona, come ad
esempio l’estroverso, il «macho» o l’amico ideale. Ci aspettiamo quindi che
se una persona viene considerata un «macho» dovrà possedere tutta una
serie di attributi interni, elementi di abbigliamento, comportamenti e pose
che si accordino con questa definizione. Come detto, lo specifico
esemplare che meglio racchiude in sé le caratteristiche previste dallo
schema viene definito prototipo, e costituisce quindi l'esempio più
rappresentativo dello schema.

6) Gli schemi di sé rimandano invece all’autopercezione, ovvero
all'immagine che la persona ha di se stessa (Markus, 1977). A prescindere
dalla correttezza o meno di questa immagine, ciascuno si percepisce come
caratterizzato da una serie di tratti di personalità, all’interno dei quali alcuni
sono estremamente importanti per la propria autodefinizione, altri lo sono
decisamente meno. Quando una persona reputa importante per la propria
immagine di sé una determinata dimensione, come ad esempio l’altruismo,
si dice essere schematica lungo la dimensione dell’altruismo; al contrario se
una dimensione non è rilevante, la persona si dice essere aschematica lungo
questa dimensione.

c) Gli schemi di ruolo racchiudono le aspettative associate al ruolo sociale
occupato dalla persona oggetto di percezione. Ad esempio, ci si aspetta che
una persona che ricopra il ruolo di barman sia socievole, disponibile, ma
anche un po’ ruffiana. Ogni ruolo sociale è collegato ad una serie di
prescrizioni rispetto a come «si dovrebbe essere» per ricoprire tale ruolo.
Ciò è particolarmente vero per i ruoli sociali acquisiti, come ad esempio il
barman, ovvero ruoli che non sono biologicamente determinati, ma
scaturiscono da una scelta personale. D'altronde, vi sono moltissimi ruoli
che non vengono scelti, ma sono di tipo ascritto essendo al contrario
biologicamente determinati. Facciamo riferimento in questo caso ai ruoli
di genere sessuale, legati ai gruppi etnico-razziali o all’età.

d) Gli schemi di eventi non riguardano tipologie di persone, ma
definiscono le sequenze comportamentali (scripî) più adeguate in
determinate circostanze (Schank, Abelson, 1977). Ogni situazione richiede
forme di comportamenti specifici e, con l’esperienza, queste sequenze
comportamentali vengono apprese in modo tale da poter essere eseguite in
maniera spontanea senza dover ogni volta riflettere sul da farsi. Se la prima
volta che si usano mezzi pubblici in un paese straniero occorre capire se i
biglietti vadano comprati a terra o in vettura, se vadano obliterati o meno e
così via, presto si acquisiscono le necessarie conoscenze che permettono
una esecuzione efficace degli opportuni comportamenti. Si strutturano
quindi dei repertori comportamentali che predispongono in maniera
pronta ed efficace all’azione.

3.5. Cosa rende attivi gli schemi? Il caso degli stereotipi

Se i sistemi di riferimento categoriale vengono spontaneamente
utilizzati (cfr. per es., Taylor et al., 1978), come si passa allo stadio
successivo di recupero delle conoscenze associate alla categoria, ovvero
degli schemi? Una volta ancora, il nostro sistema cognitivo funziona in
modo tale da recuperare in modo automatico, e quindi senza sforzo, anche
tutte le conoscenze più rilevanti che abbiamo depositato in memoria circa
la categoria che abbiamo appena applicato. Possiamo pensare che i concetti
depositati in memoria vengano codificati sotto forma di complessi reticoli,
in cui i concetti vengono definiti nodi, e in cui vi sono dei canali (link) che
collegano tra loro concetti semanticamente relati (Anderson, 1983;
Collins, Loftus, 1975). L'esempio riportato di seguito (cfr. Fig. 3.1)
potrebbe raffigurare alcuni aspetti delle rappresentazioni possedute da un
ragazzo che veda se stesso fortemente associato al fatto di essere uno
studente, di essere intelligente e di essere un tifoso di calcio. La forza delle
connessioni che legano due concetti, indicata dallo spessore delle linee,
segnala quanto questi due concetti siano considerati associati tra loro, ad
esempio quanto il fatto di essere studente sia importante
nell’autodefinizione dell’individuo. Allo stesso modo, all’interno di queste
rappresentazioni possono essere racchiusi anche i legami di tipo
interpersonale con figure significative, quali, ad esempio, il proprio nonno.
A sua volta, questo concetto sarà collegato a tutta una serie di attributi (per
es., smerorato) e di etichette categoriali (per es., pensionato).
=»

7 Tifoso
Gilera) dt)

ed

Sme monto Cau?
Fig. 3.1. Esempio di rete associativa tra concetti.

L'idea di fondo è che non appena un nodo viene attivato, questa
attivazione si diffonde anche a tutti gli altri nodi collegati, privilegiando
quelli con il più forte legame associativo. Ciò significa che se incontriamo
l'etichetta categoriale «anziano», anche gli attributi stereotipicamente
associati all’anziano, come ad esempio «smemorato» e «debole», verranno
attivati diventando quindi maggiormente accessibili. Un modo per
sottoporre a verifica sperimentale questa ipotesi prevede il ricorso ad un
paradigma di ricerca denominato priming semantico. Questo paradigma si
basa sulla presentazione sequenziale di due stimoli. Il primo stimolo,
denominato prime, ha la funzione di attivare un concetto. Ai partecipanti
non viene chiesto di far nulla in risposta allo stimolo prime, mentre lo
sperimentatore deve sincerarsi che questo stimolo sia stato recepito dal
sistema percettivo del partecipante allo studio. Successivamente al prime,
compare un nuovo stimolo, detto target, in seguito al quale questa volta i
partecipanti devono compiere delle operazioni o formulare dei giudizi.
L'elemento di interesse è la facilità con cui si riesce ad elaborare lo stimolo
target. L’assunto teorico sottostante è che attraverso la presentazione del
concetto prime vengono immediatamente attivati anche tutti i concetti ad
esso collegati, e quindi se lo stimolo target nella rappresentazione del
partecipante è semanticamente collegato al prime, questo stimolo target
verrà elaborato con maggiore facilità in quanto potrà godere di questo stato
di pre-attivazione. Ad esempio, dopo la visione della parola «mucca»
diventa più facile elaborare la parola «latte», in quanto tutti i concetti
semanticamente legati alla parola «mucca», tra cui il concetto «atte»,
diventano temporaneamente più accessibili. Al contrario, se il significato
della parola target è incongruente con la rappresentazione posseduta rispetto
al concetto prime, le risposte allo stimolo target risulteranno più difficoltose.

Wittenbrink, Judd e Park (1997) hanno applicato questi princìpi per
verificare quali siano le risposte automatiche che si innescano nel
momento in culi attiviamo le categorie «bianchi» e «neri». Negli Stati Uniti,
dove sono stati condotti questi studi, a fronte di molteplici cambiamenti
sociali e culturali che hanno permesso una maggiore integrazione ed
accettazione degli afroamericani, permangono comunque immagini
stereotipiche negative associate a questo gruppo. Wittenbrink ed i suoi
collaboratori si sono per l'appunto chiesti quali siano gli attributi che
immediatamente vengano recuperati dalla memoria, da parte di studenti
bianchi americani, quando viene loro attivata la categoria «neri». Nel loro
studio, che descriveremo solo nei suoi passaggi più essenziali, ai
partecipanti venivano proposti in modo subliminale degli stimoli prime,
costituiti dalla parola «White» oppure «Black». Queste parole comparivano
sullo schermo del computer in maniera così rapida (15 millisecondi) e con
specifici accorgimenti tecnici da rendere impossibile per i partecipanti
riuscire a leggerle. Il fatto che i partecipanti non avessero alcuna
consapevolezza della parola presentata assicura che i processi che si
realizzano rispecchino le modalità spontanee di funzionamento del sistema
cognitivo. Subito dopo lo stimolo prime compariva un nuovo stimolo,
questa volta ben visibile. Il compito dei partecipanti era quello di dire se si
trattasse di una parola dotata di significato nel vocabolario inglese oppure se
fosse una parola inventata (cioè compito di decisione lessicale: Lexical
Decision Task). Tra le parole dotate di significato vi erano termini negativi e
positivi stereotipicamente associati ai neri (per es. aggressivo e atletico),
così come termini negativi e positivi stereotipicamente associati ai bianchi
(per es. materialista e istruito). I risultati mostrarono in modo chiaro che
dopo la presentazione della parola «Black» gli stimoli che venivano elaborati
con maggiore facilità erano le parole stereotipicamente associate ai neri e
aventi una valenza negativa. Al contrario, dopo la presentazione della
parola «White» erano gli stimoli positivi, stercotipicamente associati ai
bianchi, ad essere prontamente elaborati. Questi risultati ci forniscono
importanti indicazioni sia su come vengano organizzate e recuperate le
informazioni in memoria, sia sui contenuti delle rappresentazioni che si
riferiscono ai gruppi sociali dei bianchi e dei neri. Infatti, i risultati
mostrano che a partire dalla definizione di una categoria vengono
spontaneamente resi accessibili tutti i tratti stereotipici che si riferiscono ad
essa, e suggeriscono inoltre che queste rappresentazioni stereotipiche che si
riferiscono al gruppo dei neri sono ancora fortemente caratterizzate in
senso negativo.

3.6. Cosa succede una volta che le conoscenze stereotipiche vengono
attivate?

La risposta a questa domanda è alquanto semplice: aumenta la
probabilità che queste conoscenze vengano utilizzate. Una dimostrazione
assai convincente in questo senso proviene dai lavori di una ricercatrice
americana, Patricia Devine, che si è appunto chiesta quali siano le
conseguenze derivanti dall’attivazione di una categoria sociale e delle
connesse rappresentazioni stereotipiche (Devine, 1989). Innanzitutto,
Devine è partita dal presupposto che tutte le persone che vivono all’interno
di un medesimo ambiente socio-culturale, abbiano una comparabile
conoscenza rispetto a quelli che sono i tratti stereotipicamente associati a
determinati gruppi sociali, e ciò a prescindere dalle personali convinzioni e
credenze. Quello che i dati di ricerca dimostrano è, infatti, una sostanziale
coincidenza tra le risposte di persone con basso ed alto livello di
pregiudizio. Sebbene solo le persone con un più elevato pregiudizio
considerino gli stereotipi come accurate descrizioni dei gruppi sociali, tutte
sono a conoscenza dei contenuti di tali rappresentazioni stereotipiche. Ad
esempio, sia gli individui che apertamente discriminano le persone di
colore, sia gli individui più aperti a concezioni ugualitarie, sono a
conoscenza del fatto che, negli Stati Uniti, i tratti «aggressivo», «violento»,
«sporco», «atletico» e «musicale» sono tipicamente attribuiti ai neri. Il
ragionamento di Devine è che, poiché nel corso dei processi di
socializzazione non è possibile evitare di venire esposti agli stereotipi, ad
esempio attraverso i mezzi di comunicazione di massa o, più in generale,
attraverso gli agenti primari e secondari di socializzazione, tutti
apprendono quale sia l’immagine stereotipica dei più rilevanti gruppi
sociali.

Devine si è quindi chiesta quando queste informazioni verranno
utilizzate e quando, al contrario, la persona mossa da intenzioni ugualitarie
sarà in grado di non lasciarsi influenzare da queste conoscenze
stereotipiche. L'ipotesi formulata, che trova riscontro nei dati empirici
raccolti, prevede che ogniqualvolta vi sia l'attivazione di una categoria, e
quindi delle conoscenze associate ad essa, la tendenza spontanea sia quella
ad utilizzare simili conoscenze, e che solo attraverso un attento controllo
consapevole sia possibile sfuggire alla loro influenza. Dal punto di vista
sperimentale, Devine riscontra che i partecipanti ai quali la categoria «neri»
sia stata attivata in modo subliminale e quindi inconsapevole, tendono a
distorcere le proprie percezioni sociali successive in direzione dello
stereotipo attivato. Ad esempio, dopo aver avuto la categoria «neri»
attivata, i comportamenti sufficientemente ambigui di una persona
incontrata subito dopo (per es. «si rifiuta di pagare l’affitto del suo
appartamento finché questo non venga imbiancato nuovamente») tendono
ad essere percepiti come più aggressivi e violenti e quindi in accordo con lo
stereotipo attivato. Devine riscontra che questi effetti si presentano sia in
persone con un alto pregiudizio sia in altre con un basso pregiudizio,
riconducendo ciò al fatto che tutti in ugual misura sono a conoscenza delle
caratteristiche stereotipiche dei neri ed hanno quindi reti associative simili.
Lavori più recenti dimostrano però che sono soprattutto gli individui con
elevato pregiudizio ad attivare automaticamente conoscenze stereotipiche
(Lepore, Brown, 1997): infatti, chi ha un elevato pregiudizio fa ricorso con
maggiore frequenza a giudizi stercotipici nella sua vita quotidiana, e questo
suo comportamento rafforza il legame associativo tra la categoria
stigmatizzata e i relativi tratti stercotipici.

Il modello proposto da Devine prevede che, se sul versante delle
risposte automatiche vi siano limitate differenze individuali, in funzione
del livello di pregiudizio, profonde differenze emergano invece rispetto ai
giudizi controllati. Quando i giudizi vengono emessi. con la
consapevolezza del fatto che potrebbero essere influenzati dagli stereotipi,
ecco allora che le persone con un basso pregiudizio tenderanno ad
esercitare un maggiore controllo sulle risposte e riusciranno a limitare
l’influenza degli stereotipi. Questo punto è estremamente importante in
quanto significa che le persone non sono sempre e necessariamente vittime
di giudizi stercotipici: attraverso un attento controllo è possibile «depurare»
i propri giudizi e comportamenti. In generale, però, tutti i concetti che per
qualunque ragione risultano in uno stato di attivazione tendono
spontaneamente a colorare i giudizi e le percezioni, e questo avviene anche
nel caso degli stereotipi, a meno che non ci si impegni per fare in modo
che ciò non accada.

Studi sperimentali ed osservazioni sul campo ci dicono che gli
stereotipi influenzano in vari modi i processi interpretativi anche in
persone che si definiscono democratiche ed ugualitarie (Darley, Gross,
1983; Duncan, 1976; Dunning, Sherman, 1997). Un recente spot
pubblicitario americano può essere utile per comprendere questi
fenomeni. Durante lo spot, la parte sinistra dello schermo era occupata
dalla fotografia di un afroamericano, mentre nella parte destra lentamente
comparivano delle frasi che andavano a comporre un sorta di comunicato.
Il contenuto del testo era il seguente: «Michael Conrad. — Maschio. — Età
28 anni. — Rapina a mano armata. — Aggressione. — Stupro. — Omicidio».
Dopo una breve pausa il testo riprendeva in questo modo: «Arrestato
nell’Agosto 1994 dal tenente di polizia Joseph Cruthers, mostrato nella
foto». Questo spot è stato creato negli Stati Uniti proprio per mostrare
come spontaneamente si tenda ad associare gli afroamericani a
comportamenti criminali, e come queste credenze inducano tutte le
persone esposte allo spot a ritenere che il criminale descritto sia
l’afroamericano mostrato accanto (Fazio, Hilden, 2001). Durante la visione
dello spot non vengono prese in considerazione altre possibilità
interpretative, come invece sarebbe stato probabilmente fatto se la persona
rappresentata fosse stata di pelle bianca, e fino alle ultime parole del
messaggio si rimane nella convinzione che il criminale sia effettivamente
afroamericano. Gli schemi posseduti circa i gruppi sociali inducono ad
interpretare le situazioni in modo coerente con tali schemi, ce quindi si è
portati a costruirsi mentalmente delle rappresentazioni degli eventi che ben
si accordino con i nostri schemi. A facilitare questo processo di
interpretazione intervengono anche dei processi di tipo attentivo e di
memoria. Di fronte ad una molteplicità di informazioni, alcune coerenti
ed altre incoerenti con i nostri schemi, quali verranno notate e ricordate
con maggiore probabilità? Questo punto verrà affrontato dettagliatamente
nel prossimo paragrafo.

3.7. Gli effetti degli schemi sul ricordo

Se gli schemi costituiscono dei filtri interpretativi privilegiati attraverso
cui si dà significato alla realtà, ecco allora che le informazioni incontrate
che confermano i propri schemi giungono a godere di uno status
particolare. Esse si configurano come delle informazioni in grado di
confermare le nostre aspettative indotte dallo schema, e permettono quindi
una rapida comprensione della situazione. Per questi motivi, si è
particolarmente sensibili rispetto alle informazioni presenti nell'ambiente,
che siano in accordo con le conoscenze pregresse. Dimostrazioni in questo
senso giungono propri dagli studi sulla percezione di individui
appartenenti a gruppi sociali rispetto ai quali vi siano radicati e condivisi
stereotipi. Ad esempio, Bodenhausen e Lichtenstein (1987) hanno studiato
il ricordo di elementi a favore o a sfavore della colpevolezza di un
imputato, a seconda della appartenenza etnica dell'imputato stesso. Nel
contesto simulato di un’aula di tribunale, i partecipanti allo studio che
vestivano i panni dei giurati, ascoltavano una serie di testimonianze, alcune
a sostegno dell’innocenza dell’imputato ed altre invece che fornivano vaghi
elementi a sostegno della sua colpevolezza (per es., «quella sera era
parecchio litigioso»). In modo interessante, ciò che i giurati ricordavano al
termine di tutte le deposizioni era profondamente differente a seconda del
fatto che l’etnia dell’imputato fosse sconosciuta, oppure che fosse evidente
dal suo nome (Carlos Ramirez) che si trattasse di un ispanico immigrato
negli Stati Uniti. Come si può vedere nella Tabella 3.1, quando
l'appartenenza etnica dell'imputato non viene specificata, i giurati
ricordano più informazioni a sostegno della sua innocenza piuttosto che
della sua colpevolezza. Al contrario, il quadro si ribalta quando l’imputato
viene identificato in quanto ispanico: in questo caso le informazioni
maggiormente ricordate sono quelle che supportano una sua possibile
colpevolezza. Poiché l’immagine stereotipica associata agli ispanici — a cui
le produzioni cinematografiche fanno ampio ricorso — li raffigura come
frequentemente dediti ad attività criminose e particolarmente pronti a far
ricorso alla violenza, le informazioni incontrate che si pongono in accordo
con questa immagine risultano meglio archiviate in memoria. In aggiunta,
Bodenhausen e Lichtenstein (1987) dimostrano che non è solo il ricordo
ad essere influenzato dalla conoscenza di quale sia l’appartenenza etnica
dell’imputato, ma che ciò ha dei diretti riflessi anche sui giudizi emessi.
Infatti, nel caso dell'imputato ispanico, al maggior ricordo di informazioni
a favore della sua colpevolezza, facevano riscontro effettivi giudizi più
severi nei suoi confronti, che si traducevano in una maggiore propensione
alla condanna ed al ritenere che in futuro questo imputato avrebbe
commesso con maggiore probabilità nuovi reati dello stesso tipo.

Appartenenza etnica dell'imputato

Non specificata Ispanica

Informazioni a favore dell’innocenza 0.71 0.64

Informazioni a favore della colpevolezza 0.59 0.73

Tab. 3.1. Proporzione di informazioni ricordate, a seconda dell’appartenenza etnica dell’imputato e del loro
sostegno alla sua innocenza 0 colpevolezza (modificata da Bodenhausen, Lichtenstein, 1987).

In generale, quindi, l'utilizzo di schemi di riferimento nella percezione
sociale può condurre ad un miglior ricordo per le informazioni che si
presentano come coerenti con tali schemi. D'altro lato, sia l’esperienza
diretta che i dati di ricerca ci mostrano la forza con cui notiamo e
ricordiamo informazioni altamente discrepanti rispetto ad uno schema.
Queste informazioni, che rompono in modo brusco le aspettative indotte
da uno schema, sono altamente salienti e spiccano rispetto ad uno sfondo
dal carattere di regolarità. Per cercare di conciliare questi due diversi effetti
che riguardano le informazioni coerenti ed incoerenti con uno schema,
Hastie (1981) ha proposto un modello che lega la probabilità di ricordo di
un evento al grado di coerenza/incoerenza di tale evento rispetto allo
schema: quando l'evento è fortemente inusuale o all'opposto altamente
tipico, il ricordo diventa altamente probabile; al contrario, le informazioni
irrilevanti, ovvero le informazioni che non si presentano con un carattere
di sistematicità rispetto allo schema, e che non contengono elementi
significativi rispetto ad esso, tendono ad essere maggiormente ignorate e
peggio ricordate (si veda la Fig. 3.2).
0,94 LOR
0,84 ® le *
0,7 +
0,64 .
05 dè +

044 ++ DD

.

0,3 A * è
024 LANA

Probabilità di ricordo
*
.
.

0,1 Db
U) T T L
0 0,2 0,4 0,6 0,8 1

incoerenza coerenza

Relazione tra informazione e schema

Fig. 3.2. Rappresentazione grafica della relazione tra coerenza con lo schema e probabilità di ricordo (adattata da
Hastie, 1981).

Vari studi hanno dimostrato la validità della proposta teorica di Hastie
(cfr. per es. Hastie, Kumar, 1979), e a partire da essi ci si è chiesti quali
specifici processi intervenissero nell’influenzare il ricordo di informazioni
incongruenti. Un elemento importante in questo senso è la realizzazione
di processi inferenziali. Poiché le informazioni incoerenti con uno schema
non si accordano con le aspettative dell’individuo percepente, ecco allora
che di fronte ad esse avranno luogo processi di pensiero volti a cercare di
spiegare cosa stia succedendo e a ristabilire ordine e prevedibilità negli
eventi. Questo lavorio mentale implica che alle informazioni incoerenti
venga dedicato maggior tempo di elaborazione nonché una maggiore
integrazione tra esse e le altre informazioni disponibili (Fiske, Taylor,
1991). Infatti, poiché gli schemi non possono venire in nostro aiuto, si
cerca di ritrovare nelle altre informazioni fin Îì raccolte le possibili chiavi
interpretative che permettano di dar significato agli elementi di novità. Il
risultato finale sarà quindi una buona codifica in memoria delle
informazioni incoerenti. Questo processo è però abbastanza dispendioso
dal punto di vista delle risorse cognitive, e, una volta ancora, laddove esse
siano scarse — e non vi siano particolari motivazioni — è proprio la codifica
delle informazioni incoerenti con lo schema a peggiorare, mentre la
codifica di informazioni coerenti con lo schema ne risulta meno affetta
(Stangor, McMillan, 1992). Questo specifico aspetto verrà trattato nel
prossimo paragrafo, in cui verranno proposti gli elementi essenziali dei
principali, recenti modelli nell’ambito della percezione sociale.

3.8. Il ruolo della motivazione e delle risorse cognitive nella percezione
sociale

I modelli attualmente esistenti prevedono che la percezione sociale si
realizzi attraverso due momenti distinti (Bodenhausen, Macrae, 1998;
Brewer; 1988; Devine, 1989). In un primo momento vi è l'automatica
categorizzazione delle persone incontrate, così come l’automatica
attivazione delle conoscenze stereotipiche associate. Una volta superata
questa fase iniziale, dominata dal ricorso spontaneo a sistemi di
categorizzazione e dall’utilizzo di schemi, la persona si trova di fronte a due
possibilità: può fermarsi, limitandosi ad una percezione sommaria legata
alle più evidenti appartenenze categoriali della persona percepita, oppure
può procedere oltre, cercando nuove informazioni più dettagliate sulla
persona oggetto di percezione. Possiamo immaginare che la percezione
sociale si collochi lungo un continuum, come quello riprodotto in Fig. 3.3,
in cui ad un estremo, abbiamo l'esclusivo utilizzo di informazioni
categoriali, mentre, all’estremo opposto, abbiamo il pieno utilizzo di tutte
le possibili informazioni individuali disponibili che si riferiscono alla
persona oggetto di percezione (Fiske, Neuberg, 1990). Per comprendere
quale delle due opzioni avrà il sopravvento, e stabilire così il loro peso
relativo, è necessario considerare il grado di motivazione dell'individuo
nell’esaminare le informazioni a disposizione. Infatti, se la persona che
abbiamo di fronte, per un qualunque motivo, attrae il nostro interesse, non
ci fermeremo probabilmente ad una superficiale rilevazione delle sue
principali appartenenze categoriali; al contrario, si inizierà quel lento
percorso di acquisizione di informazioni che ci permetteranno di
tratteggiare un profilo «unico» del nostro interlocutore, quale individuo
con le sue specificità e diverso da chiunque altro. Questo, ovviamente,
succede ogni volta in cui si stanno gettando le basi di un rapporto di
amicizia, ma anche quando gli aspetti contingenti della situazione ci
inducono a questo sforzo supplementare di comprensione. Ad esempio, in
alcuni casi, dobbiamo rendere conto ad altri delle impressioni che ci siamo
formati (accountability), e ciò rende più probabile una attenta esplorazione
dell'ambiente. Allo stesso modo, il fatto di dover svolgere assieme alcuni
compiti (interdependence) induce, anche in assenza di una motivazione
intrinseca, a voler conoscere quanto meglio possibile il proprio partner, al
fine di ottimizzare la prestazione nel compito. Quindi, vari tipi di
motivazione, sia di tipo interno che dettate dalla situazione, fanno spostare
1 processi coinvolti verso il lato destro del continuum. Ma la motivazione
non è tutto: infatti, occorre anche possedere le necessarie risorse cognitive
per potersi muovere verso la parte destra del continuum; tanto più ci si
sposta in questa direzione tanto maggiore è il dispendio di risorse
cognitive. Senza la necessaria «energia mentale», anche la persona più
motivata e meglio intenzionata difficilmente riesce a svincolarsi da
percezioni unicamente basate sulle appartenenze categoriali dell'individuo
percepito. In sintesi, si potrebbe dire che la motivazione è una condizione
necessaria ma non sufficiente per la ricerca, e l'utilizzo delle informazioni
individuali disponibili, così come le risorse cognitive, sono necessarie ma
non sufficienti. Solo dalla combinazione di alti livelli di entrambe si creano
le premesse affinché le persone vengano percepite nella loro complessità

che, fortunatamente, va ben al di là delle semplici appartenenze categoriali
(Pendry, Macrae, 1994).

Esclusivo utilizzo Utilizzo di tutte
di informazioni le informazioni individuali
di tipo categoriale disponibili
Bassa «-— Motivazione —» Elevata
Basse «my Risorse cognitive ————» Elevate

Fig. 3.3. Rappresentazione schematica del «continuum» proposto da Fiske e Neuberg (1990) e dei fattori che
regolano gli spostamenti lungo il «continuum».

Questo insieme di assunti ci permette quindi di formulare previsioni
rispetto a quando sarà massima la probabilità di ricorrere a stereotipi
nell’emissione dei nostri giudizi sociali. Infatti, ogni volta che la stanchezza
si accumula, che le richieste ambientali diventano pressanti o che ci si trova
in stati d'umore particolarmente positivi o negativi, ecco che i giudizi
stereotipici diventano più probabili (Bodenhausen, 1993; Kruglanski,
Freund, 1983). Questo ci spiega, almeno in parte, perché nelle snervanti
situazioni del traffico cittadino i guidatori siano così propensi a manifestare
1 propri ampi repertori di conoscenze stereotipiche. Bodenhausen (1990)
ha mostrato in modo elegante questo fenomeno, verificando i giudizi
emessi in differenti momenti della giornata da parte di persone che
posseggono una cosiddetta «personalità mattutina» o una «personalità
serale». La prima tipologia di persone sprizza vitalità nelle prime ore del
mattino, dando il meglio di sé proprio in queste ore. Al contrario, la
seconda tipologia di persone tende a considerare il risveglio come una
sottile punizione, sapendo che solo con lentezza, e più tardi, si raggiungerà
una buona efficienza. Ai partecipanti allo studio di Bodenhausen veniva
chiesto di leggere un brano in cui erano contenute una serie di prove, in
parte a sostegno della colpevolezza di un imputato di origine ispanica ed in
parte a sostegno della sua innocenza. La variabile dipendente di interesse
era il giudizio formulato dai partecipanti circa la colpevolezza o meno di
tale imputato ispanico. Come è possibile vedere nella Tabella 3.2, i
rispondenti caratterizzati da una personalità mattutina tendevano a
considerarlo maggiormente colpevole quando venivano interrogati nelle
ore serali piuttosto che nel corso della mattina; l’esatto opposto si verificava
invece per coloro che erano caratterizzati da una personalità serale. In
generale, quindi, nel momento della giornata in cui i ritmi circadiani
dell’individuo rendevano più difficoltoso un attento esame del materiale
proposto, emergevano con maggior vigore giudizi in accordo con
l’immagine stercotipica degli ispanici immigrati negli Stati Uniti, che li
vede come particolarmente dediti ad attività illegali.

Ora del giorno

9.00 20.00

Personalità mattutina 4,92 6,50
Personalità serale 6,79 5,60

Tab. 3.2. Giudizi di colpevolezza nei confronti di un imputato ispanico a seconda delle caratteristiche del
rispondente e dell’ora di emissione del giudizio (tratto da Bodenhausen, 1990). A valori più elevati corrisponde
una percezione di maggiore colpevolezza.

Lo stretto legame tra disponibilità limitata di risorse cognitive e ricorso
a stereotipi ha anche condotto ad una ridefinizione delle funzioni che gli
stereotipi possono assolvere per l’individuo che li possiede. Ciò che i dati
di ricerca mostrano in modo sempre più chiaro è che gli stereotipi
funzionano come delle euristiche di giudizio (Allport, 1954). Macrae,
Milne e Bodenhausen (1994) hanno studiato questa funzione degli
stereotipi facendo ricorso ad un paradigma sperimentale denominato del
doppio-compito. Ai partecipanti viene chiesto di svolgere simultaneamente
due compiti. Nel caso specifico, si trattava di formarsi un’impressione circa
una persona, attraverso la lettura di una serie di tratti di personalità che
sarebbero apparsi sullo schermo di un computer.

Contemporaneamente, bisognava prestare attenzione anche ad un
nastro audio, in cui venivano fornite informazioni rispetto ad un
argomento del tutto differente. L'elemento di maggior interesse risiede nel
fatto che ad alcuni partecipanti veniva detto che la persona di cui dovevano
formarsi un'impressione era uno skinhead, mentre ad altri non veniva
fornita questa informazione circa l'appartenenza categoriale della persona
descritta. Al termine della presentazione del materiale, veniva chiesto di
ricordare quanti più tratti possibili tra quelli proposti, molti dei quali erano
tratti stercotipici degli skinhead, e di rispondere ad alcune domande che
rimandavano ai contenuti della registrazione audio. I risultati dimostrarono
che i partecipanti che erano a conoscenza dell’appartenenza categoriale
della persona di cui dovevano formarsi un’impressione, ottenevano
prestazioni superiori in entrambi i compiti. Quindi, il potersi basare sui
propri schemi stereotipici non solo agevolava il compito di formazione di
impressioni, aumentando il ricordo di quanto visto, ma «liberava» risorse
cognitive che potevano essere impiegate nel secondo compito richiesto,
ovvero il prestare attenzione alla registrazione audio.

3.9. La categorizzazione come processo flessibile

Se, come abbiamo visto, il processo di categorizzazione può avvenire in
modo automatico, gli obiettivi e gli stati interni dell'individuo
contribuiscono fortemente nel determinare quali saranno le dimensioni
categoriali utilizzate nel percepire una determinata persona (Kunda,
Spencer, 2003). Infatti, ogni persona che incontriamo appartiene
simultaneamente a varie categorie, ma solo alcune di esse saranno in un
dato momento rilevanti nella percezione del nostro interlocutore. La
valutazione finale sarà di conseguenza profondamente differente a seconda
di quali appartenenze categoriali risultino predominanti. Ad esempio, un
ballerino tedesco potrà essere considerato più o meno aggraziato nelle
movenze a seconda che a dominare la percezione sia la sua professione o la
sua identità nazionale.

Gli stati motivazionali dell'individuo intervengono quindi in modo
cruciale, influenzando quali categorie sociali andranno a dominare la
percezione sociale. Come più volte sottolineato, una delle più importanti
spinte motivazionali è quella di autoaccrescimento, ovvero il desiderio di
preservare un'immagine positiva di sé. In questo senso, nella percezione
delle persone che ci circondano, verranno selettivamente utilizzate le loro
appartenenze categoriali che consentiranno di massimizzare la positività
della propria autorappresentazione. Immaginiamo di incontrare una
persona che appartenga simultaneamente a due categorie con implicazioni
valutative tra loro opposte, come ad esempio un medico nero. Mentre la
rappresentazione stereotipica della categoria «medici» risulta essere
ampiamente positiva, lo stereotipo culturalmente associato ai neri lo è assai
meno. Inoltre, queste. due appartenenze  categoriali differiscono
ampiamente per quanto riguarda la dimensione della competenza: mentre i
medici hanno una scolarità alquanto elevata, i neri si collocano
frequentemente al di sotto della media. Quale impressione ci si formerà di
tale medico nero, a seconda del fatto che ci critichi oppure ci lusinghi con
degli elogi? Sinclair e Kunda (1999) hanno costruito uno studio proprio
per dar risposta a questo interrogativo, facendo in modo che alcuni
partecipanti avessero a che fare con un medico nero ed altri partecipanti
con un medico bianco. In aggiunta, i due autori hanno manipolato il tipo
di messaggio che tale medico inviava al partecipante, messaggio che poteva
essere di critica oppure di elogio. Complessivamente vi erano, quindi, 4
differenti condizioni sperimentali date dalla combinazione del tipo di fonte
(ossia, medico bianco vs. medico nero) e del contenuto del messaggio
(ossia, clogio vs. critica). Tutti i partecipanti svolgevano poi un compito al
computer per misurare il grado in cui lo stereotipo associato ai medici e
quello associato ai neri fossero stati attivati nelle differenti condizioni
dell’esperimento. La prova consisteva in un compito di decisione lessicale
(Lexical Decision Task), in cui i partecipanti dovevano rispondere quanto
più rapidamente possibile circa il fatto che la parola che compariva sullo
schermo fosse stata una parola realmente esistente nel vocabolario inglese,
oppure se fosse stata una stringa di lettere senza senso compiuto. In modo
importante, sul totale di 200 stimoli che i partecipanti dovevano giudicare,
10 parole erano concetti fortemente associati allo stereotipo del medico e
non a quello del nero (per es. ospedale, prescrizione, laboratorio, salute, ecc.), €
12 erano invece associate allo stereotipo del nero, ma non a quello del
medico (per es. Africa, crimine, rap, pericoloso, ecc.). Le rimanenti parole
dotate di senso avevano invece a che fare con concetti neutrali. La logica di
questo strumento prevede che se i partecipanti hanno utilizzato una
determinata categoria nel formarsi un'impressione del loro interlocutore, i
termini stereotipicamente associati a tale categoria risulteranno ben attivi
ed accessibili, e quindi il tempo necessario per rispondere a tali termini nel
compito di decisione lessicale sarà minore.

Le ipotesi formulate erano che i partecipanti motivati a pensare in
termini positivi nei confronti del dottore nero, in quanto erano stati da lui
elogiati, avrebbero utilizzato la categoria «medico» nella loro formazione di
impressione e, contemporaneamente, avrebbero inibito la categoria
alternativa «nero», la quale, includendo molte componenti negative,
avrebbe interferito con la motivazione a crearsi un'immagine positiva
dell’interlocutore. Al contrario, quando vi era una motivazione a screditare
l'interlocutore, in quanto aveva prodotto giudizi pochi lusinghieri, ci si
attendeva il pattern opposto di risultati, ovvero una marcata attivazione
della categoria «nero» e l’inibizione della categoria «medico». I risultati
hanno pienamente confermato queste ipotesi. Nella Tabella 3.3, sono
riportati i tempi di risposta alle parole associate alla categoria dei neri: i
tempi di risposta più veloci si hanno proprio laddove i partecipanti avevano
avuto a che fare con un medico nero che li aveva criticati (ossia 563 ms), e
indicano che questi concetti stereotipici associati ai neri sono ben attivati.
Al contrario, i tempi più lenti (ossia 618 ms) si hanno laddove il dottore
nero aveva elogiato i partecipanti: in questo caso lo stereotipo risulta
inibito proprio perché i partecipanti sono motivati a formarsi
un'impressione positiva, e quindi rigettano quelle appartenenze categoriali
che potrebbero interferire con il loro obiettivo.

Tipo di feedback

Interlocutore Elogio Critica

Dottore bianco 590 587
Dottore nero 618 563

Tab. 3.3. Tempi di risposta, in millisecondi, per decisioni lessicali riferite a parole associate allo stereotipo del nero

(modificata da Sinclair, Kunda, 1999).
I risultati proposti nella Tabella 3.4, che si riferisce alle risposte ai

termini associati allo stereotipo del medico, sono invece speculari ai
precedenti. Ora i tempi più veloci (ovvero 570 ms) si hanno quando il
medico nero ha elogiato i partecipanti, ed i tempi più lenti quando i suoi
commenti erano invece negativi (ovvero 623 ms). In quest'ultimo caso,
quindi, la categorizzazione basata sulla professione viene temporaneamente
bloccata, al fine di potersi formare un’impressione negativa sul target. La
dimensione professionale è invece particolarmente saliente laddove vi sia
una motivazione a formarsi un'impressione positiva (cioè dopo un elogio).
Nell’insieme, i dati di ricerca ci dimostrano come i processi di
categorizzazione si realizzino il più delle volte in modo automatico, ma
anche come le motivazioni del soggetto possano influenzare questi
processi, facendo sì che, a seconda dei contesti e degli obiettivi, siano
alcune appartenenze categoriali a prevalere e a colorare le impressioni che
ci formiamo.

Tipo di feedback

Interlocutore Elogio Critica

Dottore bianco 602 599
Dottore nero 570 623

Tab. 3.4. Tempi di risposta, in millisecondi, per decisioni lessicali riferite a parole associate allo stereotipo del
dottore (modificata da Sinclair, Kunda, 1999).

3.10. Gli effetti automatici delle conoscenze sociali sui comportamenti

All’interno delle rappresentazioni schematiche vengono incluse tutte le
caratteristiche tipicamente associate ad una data categoria. Nel caso delle
categorie sociali, oltre agli attributi fisici e alle caratteristiche di personalità,
vengono racchiusi anche i comportamenti tipicamente eseguiti dai membri
di tale gruppo, così come i comportamenti solitamente eseguiti nei loro
confronti. Ciò significa che all'attivazione di una rappresentazione
categoriale, anche alcune specifiche tendenze comportamentali possono
venir attivate, in modo tale che proprio questi comportamenti risulteranno
essere più probabili in quel contesto. Poiché gli schemi costituiscono delle
mappe di riferimento attraverso cui ci muoviamo all’interno del nostro
mondo sociale, essi assolvono anche la funzione di indirizzare in modo
rapido ed efficace verso comportamenti presumibilmente più appropriati
in ogni data situazione (Arcuri, Castelli, 2000). Ad esempio, Bargh ed i
suoi collaboratori (Bargh, Chen, Burrows, 1996) hanno mostrato che
giovani studenti a cui era stata attivata in modo subliminale la categoria
«anziani», venivano influenzati nei loro comportamenti successivi,
mostrando una maggiore lentezza nel modo di camminare. In modo
automatico, la condotta veniva a modellarsi sulla base della categoria e dei
relativi schemi motori attivati. Una volta che uno schema motorio viene
attivato aumenta anche la probabilità che questo schema vinca la
competizione con altri schemi motori alternativi per il controllo del
comportamento. Ovviamente, sarebbe errato ritenere che l’attivazione di
uno schema motorio conduca sempre ed inevitabilmente alla sua
esecuzione (Macrae, Johnston, 1998): questa sarebbe una visione
meccanicistica eccessivamente semplificata che non risponde certamente al
vero. Molteplici fattori sono coinvolti nel regolare la corrispondenza tra
l'attivazione di schemi motori e la loro traduzione in effettivi
comportamenti. In termini probabilistici, e a parità di condizioni, sono
però le tendenze comportamentali già preattivate che godono di un
privilegio rispetto alle altre e che possono, quindi, avere un peso maggiore
nel guidare la condotta dell'individuo.

3.11. La soppressione degli stereotipi

In molti casi la percezione sociale può rivelarsi particolarmente
complessa e insidiosa. Immaginiamo una persona che si appresti ad
interagire con un membro di un gruppo frequentemente discriminato,
come ad esempio un immigrato africano, e che desideri portare avanti
questa interazione con la chiara intenzione di non utilizzare stercotipi e di
non apparire affetto da pregiudizio. Viene quindi posto come obiettivo
consapevole quello di controllare le proprie risposte stando attenti a non
lasciar filtrare giudizi stereotipici. Come abbiamo visto, le risposte basate
sullo stereotipo costituiscono delle reazioni di tipo impulsivo e spontaneo
nei confronti dei membri di un gruppo esterno, che, se non
opportunamente controllate, vanno a colorare i successivi giudizi. Diventa
perciò cruciale comprendere in quali condizioni e attraverso quali processi
sia possibile tenere sotto controllo queste reazioni. Ci si è anche chiesti se
una elevata attenzione consapevole sulle proprie risposte, la quale verifichi
continuamente se elementi pregiudiziali siano presenti, possa costituire
un'utile soluzione. Sostanzialmente, dal punto di vista soggettivo si tratta
di verificare in continuazione se nei propri pensieri, parole ed azioni,
abbiano fatto la loro comparsa indesiderati elementi di tipo stereotipico.

Wegner (1994) ha proposto un modello che permette di render conto
dei processi coinvolti nella individuazione dei contenuti mentali
indesiderati — come ad esempio giudizi stereotipici —, nel tentativo di
limitarne l'impatto. Due sono i processi critici identificati da Wegner. Un
primo processo, definito processo di monitoraggio, ha lo scopo di controllare
che i propri contenuti di pensiero corrispondano con lo stato desiderato.
Ad esempio, una persona che desideri non lasciarsi influenzare da
conoscenze stereotipiche dovrà accertarsi che effettivamente contenuti
stercotipici non si siano infiltrati nei suoi pensieri e nei suoi giudizi. La
scansione dei propri contenuti di pensiero continua ad andare avanti in
modo ricorsivo, finché non vengono rilevate anomalie, ovvero finché non
si identifica la presenza di elementi indesiderati. In questo caso entra in
azione un secondo processo, definito processo operativo, la cui specifica
funzione è quella di sostituire i contenuti indesiderati con contenuti
maggiormente accettabili e compatibili con il proprio obiettivo, quale, per
l'appunto, il desiderio di non utilizzare stereotipi. Una volta che il processo
operativo è intervenuto, il processo di monitoraggio ne verifica l’efficacia,
confrontando lo stato attuale del sistema con lo stato desiderato del sistema
stesso.

Per comprendere appieno le conseguenze di questo modello è
importante analizzare le specifiche caratteristiche dei due processi
coinvolti. Il processo di monitoraggio è un processo che opera in modo
largamente automatico, ovvero una volta che l’individuo si pone un dato
obiettivo, la ricerca dei contenuti mentali incompatibili con tale obiettivo
avviene spontaneamente e con un minimo dispendio di risorse cognitive.
Una seconda basilare caratteristica di funzionamento del processo di
monitoraggio è data dal suo basarsi sulla preliminare attivazione dei
contenuti indesiderati. Il modo migliore per individuare nei propri
contenuti di pensiero ciò che non si desidera consiste  nell’avere
inizialmente ben chiaro cosa sia ciò che si vuole evitare. Questa
caratteristica risulta fondamentale per capire cosa avvenga nel momento in
cui la motivazione a controllare i propri contenuti di pensiero venga meno.
Ma prima di passare ad esaminare questo aspetto occorre chiarire le
caratteristiche del processo operativo.

A differenza del processo di monitoraggio, il processo operativo
richiede molte risorse cognitive per poter lavorare. Si tratta quindi di un
processo controllato che avviene sempre sotto uno stretto controllo
consapevole. Ciò significa che come tutti i processi controllati è altamente
influenzato dagli elementi esterni che possono interferire con il suo
realizzarsi. Ad esempio, qualora l’individuo sia stanco o impegnato in altre
attività, oppure l’ambiente provochi un elevato disturbo, il processo
operativo ha difficoltà a procedere, e può fallire nel suo tentativo di
sostituire i contenuti mentali indesiderati con pensieri maggiormente in
linea con gli obiettivi che ci si è prefissati e che, in quello specifico
momento, si intende raggiungere.

A partire dalle caratteristiche di funzionamento del modello proposto,
in alcune circostanze, i tentativi di sopprimere i pensieri indesiderati
risultano efficaci: una persona può cioè riportare le sue opinioni circa un
membro di un gruppo stigmatizzato, senza lasciarsi influenzare dagli
stereotipi. In altri casi però, quando il processo operativo per un qualunque
motivo si blocca, si hanno degli effetti paradossali, ovvero si ottiene il
risultato esattamente opposto rispetto alle proprie iniziali intenzioni: i
contenuti che si volevano allontanare dalla propria mente ritornano in
maniera ancora più forte, dominando 1 flussi di pensiero dell’individuo.
Infatti, il processo di monitoraggio rende, inizialmente, particolarmente
accessibili i contenuti di pensiero indesiderati al fine di poterli
efficacemente individuare, ma se il processo operativo non li rimpiazza con
altri contenuti di pensiero maggiormente accettabili, gli elementi
indesiderati trovano campo libero nella mente dell'individuo. Nel caso
della soppressione degli stereotipi, si può quindi ottenere l’effetto
paradossale per cui l'iniziale desiderio di essere egalitari verso membri di
gruppi esterni possa condurre, in modo inquietante, ad un aumento
successivo di risposte discriminatorie.

Una prima verifica sperimentale di queste idee proviene da uno studio
condotto da Wegner ed i suoi collaboratori (1993, citato in Wegner,
1994). Essi hanno chiesto ai propri partecipanti di affrontare alcune
tematiche sensibili rispetto alla posizione delle donne nella società, stando
attenti a non utilizzare stereotipi. In condizioni normali, le persone erano
generalmente abili nel seguire questa direttiva. Ben diversa era la situazione
peri partecipanti che oltre ad eseguire questo compito erano distratti da un
difficoltoso compito aggiuntivo. Infatti, questi partecipanti si rivelarono
particolarmente sessisti nelle loro risposte, addirittura in misura maggiore
rispetto ad altri partecipanti che eseguirono il compito senza avere la
motivazione a sopprimere lo stereotipo associato alle donne. Si ha quindi
un effetto paradossale di iper-utilizzo dello stereotipo proprio laddove vi è
una motivazione a non usarlo, e tuttavia le condizioni ambientali rendono
difficile l’intervento del processo operativo.

Un'altra situazione delicata, che può potenzialmente condurre a simili
effetti paradossali, è data dal venir meno della motivazione a sopprimere
determinati contenuti mentali. Pensiamo ad una persona che durante un
primo incontro con un membro di un gruppo stigmatizzato sia spinta da
un desiderio di non utilizzare stereotipi, e che successivamente incontri un
secondo membro del medesimo gruppo, senza questa volta una particolare
motivazione a non usare stereotipi. In questo caso, durante il primo
incontro è presumibile che il livello di utilizzo di stereotipi sia piuttosto
basso, ma non appena la motivazione alla soppressione venga meno è
presumibile che le conoscenze stereotipiche attivate dal processo di
monitoraggio risultino essere particolarmente accessibili e possano
dominare la percezione del nuovo individuo incontrato. Per sottoporre a
verifica sperimentale questa ipotesi, Macrae ed i suoi collaboratori (Macrae,
Bodenhausen, Milne, Jetten, 1994) hanno chiesto ai loro partecipanti di
immaginare la giornata tipica di uno skinhead ritratto in una fotografia,
descrivendola per iscritto. Metà dei partecipanti doveva eseguire questo
compito con l'istruzione a non usare stereotipi, mentre l’altra metà dei
partecipanti non riceveva alcuna istruzione a sopprimere gli stereotipi
(ossia non vi era condizione di controllo). In un momento successivo, a
tutti i partecipanti veniva mostrata la fotografia di un nuovo skinhead e
nuovamente bisognava immaginare quali potessero essere le sue abitudini
di vita. In questa seconda fase però, nessuno dei partecipanti riceveva
alcuna istruzione alla soppressione. I risultati mostrano in modo chiaro che
nella prima fase i giudizi dei partecipanti istruiti a non usare stereotipi sono
effettivamente meno stercotipici (si vedano le due colonne a sinistra nella
Fig. 3.4). Questo risultato è in linea con il modello proposto da Devine,
secondo cui attraverso un controllo consapevole è possibile evitare di
lasciarsi influenzare dagli stereotipi. Più interessanti sono però i risultati
della seconda fase: infatti, in questa fase, sono proprio coloro che in
precedenza erano stati attenti a non usare stereotipi che danno libero sfogo
a giudizi stereotipici, e in misura maggiore rispetto ai partecipanti nella
situazione di controllo. L'effetto paradossale si manifesta quindi in questo
iper-utilizzo di conoscenze stereotipiche una volta che la motivazione alla
soppressione non sia più un obiettivo che l’individuo desidera perseguire.
67]
i

Livello di stereotipicità della descrizione

primo brano secondo brano
Fase 1 Fase 2

Istruzioni sperimentali

[O] Controllo [[] Soppressione

Fig. 3.4. Ricorso a conoscenze stereotipiche nella descrizione di uno skinhead in due momenti successivi e a
seconda delle istruzioni sperimentali (adattata da Macrae, Bodenhausen, Milne, Jetten, 1994).

In un successivo studio, Macrae ed i suoi collaboratori (Macrae,
Bodenhausen, Milne, Jetten, 1994) hanno dimostrato che questi effetti
ironici si riscontrano anche sui comportamenti. Ad esempio, dopo aver
emesso giudizi con l'istruzione di stare attenti a non usare stereotipi, si
tende ad avere successivi comportamenti guidati in misura maggiore dallo
stereotipo che non si era potuto utilizzare. Ecco allora che se si descrive la
giornata tipica di uno skinhead, evitando i luoghi comuni che la gente di
solito impiega quando parla dei membri di questa categoria, ad un incontro
successivo con uno di essi si rilevano ancor più forti comportamenti di
distacco volti a porre la massima distanza fisica tra sé e lo skinhead
incontrato.

In accordo con il modello di Wegner, dovremmo attenderci che gli
effetti riscontrati nei due studi appena citati siano riconducili ad una
elevatissima accessibilità dei contenuti stereotipici proprio per i
partecipanti motivati a sopprimere lo stereotipo. Per sottoporre a verifica
questa ipotesi inerente i processi cognitivi sottostanti, Macrae ed i suoi
collaboratori hanno una volta ancora chiesto ai propri partecipanti di
descrivere la giornata tipica di uno skinhead, chiedendo o meno di non
utilizzare conoscenze stereotipiche. Successivamente, i partecipanti
dovevano svolgere un compito di decisione lessicale, indicando quanto più
rapidamente possibile se stringhe di lettere che comparivano sullo schermo
del computer fossero o meno parole dotate di senso. Tra le parole
presentate, molte di esse rimandavano allo stereotipo dello skinhead.
L'ipotesi da verificare prevede che siano i partecipanti che hanno soppresso
lo stereotipo ad elaborare in modo particolarmente rapido ed efficace
queste parole, in quanto per essi lo stereotipo risulta ancor più attivato ed
accessibile rispetto ai partecipanti nella situazione di controllo, i quali non
avevano avuto istruzione di sopprimere tale stereotipo. I risultati
confermano pienamente questa ipotesi, ed infatti si può riscontrare che la
velocità di elaborazione delle parole non legate allo stereotipo (ossia
irrilevanti) è uguale nelle due condizioni, mentre le parole che rimandano
allo stereotipo sono elaborate più velocemente proprio dai partecipanti che
avevano soppresso lo stereotipo (cfr. Fig. 3.5).

800

750

700

650 |}
600 DAI
550 |

500

Tempi di risposta

controllo soppressione
Condizione sperimentale
Parole
[OI Stereotipiche — [TT] Irrilevanti
Fig. 3.5. Velocità di elaborazione di parole stereotipiche e irrilevanti in un compito di decisione lessicale in
funzione dell’aver precedentemente soppresso o meno lo stereotipo (adattata da Macrae, Bodenhausen, Milne,

Jetten, 1994).

Questi risultati sono stati replicati studiando la percezione di vari
gruppi sociali e verificando la loro generalità anche in casi in cui la
motivazione a sopprimere non derivasse da esplicite richieste da parte di
persone esterne, ma fosse il frutto di un desiderio personale di adeguarsi a
standard morali interni o a condivise norme sociali di condotta (Macrae,
Bodenhausen, Milne, 1998; Wyer, Sherman, Stroessner, 2000). Risulta
quindi evidente come il tentativo di liberarsi da giudizi stercotipici e di
sfuggire all’influenza delle conoscenze stereotipiche sia un'impresa
alquanto complicata e dispendiosa, tale da richiedere una continua
vigilanza. Con sforzo, è possibile ridurre il livello di stercotipicità dei
propri giudizi, ma occorre essere consapevoli delle possibili conseguenze,
paradossali e pericolose, che si possono produrre non appena questo sforzo
venga meno.
4. Percepire, comprendere e giudicare se stessi

I nostri sforzi interpretativi non sono esclusivamente indirizzati alla
comprensione delle persone che stanno attorno a noi, ma anche al
tentativo di rispondere alla ancor più complessa domanda «Io chi sono?».
In alcune fasi della vita, come ad esempio durante l'adolescenza, questa
domanda può occupare buona parte dei propri pensieri, mentre in altri
periodi della propria esistenza può riaftiorare solo sporadicamente, ma ogni
volta mostrandoci come sia difficile fornire una chiara e soddisfacente
risposta. Parte di questa difficoltà è legata al fatto che la quantità di
conoscenze circa se stessi supera di gran lunga quella che possediamo
rispetto a qualunque altra persona. Ciò può rendere complesso giungere a
giudizi riassuntivi che tengano conto, ad esempio, del fatto che si può
essere burberi e seriosi sul lavoro, teneri e sensibili nella vita di coppia, e
incoscienti e trasgressivi in compagnia degli amici. In aggiunta, mentre i
giudizi rispetto a buona parte delle persone che ci circondano non
incidono in modo massiccio sui nostri stati emotivi e sul nostro umore,
ogni autovalutazione reca con sé ampi risvolti di tipo affettivo e quindi va
gestita con estrema cautela. Un ulteriore elemento di complicazione è dato
dal fatto che definire «chi siamo» significa fare i conti anche con «chi
eravamo». Ciò implica la necessità di cercare di interpretare non solo il
presente ma anche il passato, per giungere ad una percezione
sufficientemente coerente di se stessi nel corso del tempo. Gli individui
hanno bisogno di percepire una certa continuità temporale nell'immagine
di se medesimi, ed il proprio passato viene frequentemente rivisitato con
gli occhi del presente proprio al fine di crearsi un'illusione di continuità.
D'altro luogo, ciò che una persona pensa di se stessa in un determinato
momento costituisce una sorta di nocciola racchiusa tra due tenaglie.
Infatti, l’autopercezione si trova a doversi continuamente confrontare con
delle pressioni provenienti sia dall’esterno che dall’interno. Le persone
significative che ci circondano, come ad esempio gli amici, la famiglia o il
proprio partner, nutrono ciascuna delle aspettative specifiche su come
«dovremmo essere», c allo stesso tempo noi stessi ci formiamo degli
standard interni rispetto a come «vorremmo essere». Si tratta in
quest'ultimo caso di ideali più o meno plausibili da voler raggiungere, ma
che al momento si collocano solo tra i desideri personali. Quindi,
l’autopercezione non ha unicamente un suo valore in assoluto, ma è anche
relativa a quelli che sono gli obiettivi di realizzazione posti dall’esterno o
definiti in prima persona. Il tentativo di far luce su tutte queste tematiche
sarà l’oggetto di questo capitolo.

4.1. Le fonti della conoscenza di sé

Il modo in cui definiamo noi stessi subisce delle variazioni nel corso
della vita. Ad esempio, durante l’infanzia e la preadolescenza sono le
caratteristiche fisiche che dominano l’autopercezione, mentre con
l'avvicinarsi dell'età adulta diventano sempre più importanti le
caratteristiche di tipo psicologico (Montemayor, Eisen, 1977). A questo
punto, una prima importante fonte di conoscenza di sé è data
dall’introspezione. Da alcuni studi emerge che le persone adulte dedicano
circa 18% dei loro pensieri a riflettere su se stesse, una quantità di pensieri
abbastanza consistente, ma comunque inferiore al tempo dedicato al
pensare al lavoro o alle faccende domestiche (Csikszentmihalyi, Figurski,
1982). Probabilmente non focalizzare eccessivamente i propri pensieri su
se stessi e sui propri stati interni è importante per una serie di motivi, sui
quali ci soffermeremo in seguito, ma anche perché dall’introspezione può
derivare una percezione distorta di se stessi. Le persone sanno di essere
nervose, innamorate o eccitate, ma non sempre riescono a ricostruire in
modo accurato i motivi che sono alla base di questi loro stati interni
(Schacter, Singer, 1962; Wilson, Laser, Stone, 1982). In questo tentativo
di risalire alle motivazioni ci si appella frequentemente alle spiegazioni più
plausibili, ovvero quelle spiegazioni coerenti con le nostre teorie implicite
ed i nostri schemi, oppure quelle spiegazioni che in un dato contesto
risultano più accessibili (Dutton, Aron, 1974). Tutto questo, ovviamente,
non indica in modo univoco che i risultati degli sforzi introspettivi siano
necessariamente inaccurati, ma che questo rischio esiste e diventa
particolarmente rilevante in talune situazioni. Ad esempio, attraverso sforzi
introspettivi si può cercare di definire il proprio livello di autostima, ma,
come vedremo in seguito, con estrema frequenza questa operazione porta
ad una sorta di autoinganno, facendo sì che certe proprie qualità vengano
esagerate.

Una seconda importante modalità attraverso cui articoliamo la
conoscenza di noi stessi è data dall’osservazione dei nostri comportamenti.
Così come comprendiamo gli altri attraverso l’analisi delle azioni che
compiono, allo stesso modo l’esame dei nostri comportamenti può fornire
notevoli indicazioni. La più importante teoria a riguardo, la teoria
dell’autopercezione di Bem (1972), prevede che ogni volta che non vi sia una
chiara immagine di se stessi lungo una data dimensione, i comportamenti
che eseguiamo diventano particolarmente diagnostici. Immaginiamo uno
studente che dopo alcuni mesi dall’iscrizione ad un dato corso di laurea si
interroghi circa la bontà della propria scelta e circa il possesso o meno delle
qualità necessarie per riuscir bene in questo corso di studi. Potrà allora
ripercorrere i propri comportamenti del recente passato, per capire se, ad
esempio, quando deve prendere in mano i libri di studio temporeggi il più
possibile o lo faccia immediatamente e con slancio, oppure se la lettura dei
libri proceda a rilento o in modo sufficientemente chiaro e spedito, e così
via. In altre parole, i comportamenti eseguiti possono diventare informativi
delle motivazioni e delle presunte capacità. Così, lo studente che rievoca
molti episodi in cui ha prontamente assolto ai suoi impegni di studio,
riuscendo ogni volta a leggere con profitto e soddisfazione molte pagine,
potrà concludere che forse ha imboccato la strada giusta. Situazioni
potenzialmente pericolose si instaurano però nel momento in cui alcune
motivazioni esterne al propri comportamenti diventano eccessivamente
rilevanti. Pensiamo sempre ad uno studente che si applichi con impegno, e
che i genitori ricompensano con dei regali o dei soldi per ogni successo
scolastico ottenuto. Le ricompense aumenteranno le motivazioni esterne
che sostengono il comportamento di studio, e tutto ciò a discapito delle
motivazioni interne. Infatti, è stato dimostrato che l’introduzione di
incentivi esterni fa sì che questi ultimi non si vadano ad aggiungere alle
esistenti motivazioni interne, come ad esempio il piacere di studiare, ma
tendano a prendere il loro posto diminuendo quindi la soddisfazione
personale che si trae  dall’esecuzione del comportamento. Questo
fenomeno si chiama effetto di sovragiusitificazione, in quanto le persone
giustificano il loro comportamento focalizzandosi in modo eccessivo sulle
cause esterne e ponendo in secondo piano le proprie motivazioni interne al
comportamento (Deci, Ryan, 1985; Greene, Sternberg, Lepper, 1976;
Lepper, Green, 1978).

Una terza importante modalità di acquisizione di informazioni su se
stessi è data dal confronto con gli altri. Festinger (1954) ha proposto la
teoria del confronto sociale, sottolineando come la conoscenza in assoluto delle
nostre caratteristiche non sia particolarmente informativa se non sappiamo
quali siano le caratteristiche possedute dalle altre persone attorno a noi. Ad
esempio, uno studente che superi un esame con un punteggio di 24/30
dovrà essere contento oppure no? Molto dipenderà dal punteggio
conseguito dagli altri studenti che hanno sostenuto l'esame. Se pochissimi
hanno superato l'esame, e per di più con un punteggio molto basso, vi
sono validi motivi per essere contenti ed orgogliosi della propria
prestazione. Al contrario, se buona parte dei voti attribuiti oscillano tra il
28 e il 30, vi saranno minori motivi di soddisfazione. In generale, il
confronto con gli altri diventa più probabile quanto più le persone si
trovano in una situazione di incertezza circa loro stesse in una determinata
area della propria esistenza. Così, il confronto con gli altri studenti sarà
particolarmente intenso dopo i primi esami sostenuti, in quanto vi è ancora
un margine di incertezza relativo alla propria scelta e alla propria
adeguatezza rispetto ad un certo corso di studi, mentre con il passare del
tempo dovrebbe via via diventare meno frequente e soprattutto meno
determinante per comprendere le proprie caratteristiche ed abilità in
questo ambito. I ricercatori si sono inoltre chiesti chi siano le persone che
vengono scelte con maggiore frequenza come elementi di confronto. Non
tutti i confronti sociali hanno la stessa qualità informativa. L'elemento che
sembra determinante nella scelta delle persone con cui confrontarsi è la
similarità: quanto più tali persone vengono ritenute simili, tanto più il
confronto risulterà informativo circa le caratteristiche del Sé (Suls, Wills,
1991). In modo ancor più sottile, ci si è chiesti se il confronto venga
preferenzialmente condotto con persone che abbiano qualità lievemente
superiori oppure inferiori. Nel primo caso si parla di confronto sociale verso
l’alto, mentre nel secondo caso di confronto sociale verso il basso. La prima
strategia di confronto viene preferita quando si desidera raggiungere un
buon grado di accuratezza circa le proprie prestazioni e capacità (Zanna,
Goethals, Hill, 1975). Ad esempio, chi si avvicina ad una disciplina
sportiva ha bisogno di confrontarsi con chi eccelle nella disciplina prescelta
se vuole comprendere il proprio valore. Non sempre però le persone
posseggono un forte desiderio di conoscere il proprio reale valore in un
certo àmbito, preferendo cullarsi nell’idea non necessariamente veritiera
che questo sia elevato. In questi casi, si opera un confronto sociale verso il
basso, che si configura principalmente come una strategia di innalzamento
del Sé attraverso la ricerca di termini di confronto che permettano, almeno
ai propri occhi, di apparire in una luce positiva (Pyszczynski, Greenberg,
La Prelle, 1985). Un esempio di come il confronto sociale verso il basso
possa essere utilizzato in modo strategico è fornito dai malati di cancro, che
spesso adottano modalità di confronto con pazienti più gravi per
ridimensionare ai propri occhi la gravità della propria malattia e poter
nutrire un qualche ottimismo circa il suo decorso (Wood, Taylor,
Lichtman, 1985).

4.2. Il Sé come schema

Il contenuto dello schema di sé, inteso come una generalizzazione circa
le proprie personali caratteristiche, varia notevolmente da individuo a
individuo. Alcuni si percepiscono come persone estroverse, altre come
persone introverse; alcuni si ritengono indipendenti ed altri invece
dipendenti. A prescindere da queste differenze individuali, i contenuti
dello schema di sé influenzano il modo in cui organizziamo le
informazioni in memoria ed elaboriamo le nuove informazioni che
acquisiamo dall'ambiente. Per verificare queste influenze dello schema di
sé, Markus (1977) ha suddiviso i partecipanti al suo studio in 3 differenti
gruppi: un primo gruppo era costituito da persone che si autodefinivano
indipendenti, un secondo gruppo includeva persone che si consideravano
dipendenti, ed infine in un terzo gruppo vi erano coloro per cui la
dimensione della dipendenza/indipendenza non risultava rilevante.
Quindi, i primi due gruppi erano schematici per quanto riguarda la
dipendenza/indipendenza, mentre l’ultimo gruppo era aschematico. Markus
riscontrò che questa distinzione tra dipendenti ed indipendenti influenzava
tutta una serie di giudizi relativi al Sé. Ad esempio, dovendo decidere se un
aggettivo fosse descrittivo del Sé, i partecipanti indipendenti rispondevano
molto più velocemente ai tratti che rimandavano in qualche modo
all'indipendenza, mentre l’opposto accadeva per i partecipanti dipendenti. I
partecipanti aschematici lungo questa dimensione non mostravano invece
alcuna particolare facilità di elaborazione per alcuna tipologia di tratti. Allo
stesso modo, i partecipanti indipendenti riuscivano con facilità a
recuperare dalla memoria episodi del proprio passato in cui si erano
mostrati indipendenti, così come i partecipanti dipendenti riuscivano a fare
con gli episodi legati invece a comportamenti di dipendenza. In sintesi,
emerge una elevata accessibilità dei contenuti che sono coerenti con lo
schema di sé, e questi contenuti vengono elaborati con estrema facilità ed
efficienza.

Come accennato in precedenza, questi processi di tipo generale
assumono delle connotazioni particolarmente drammatiche nelle persone
depresse (Kuiper, MacDonald, Derry, 1983). Infatti, gli effetti riscontrati
nello studio di Markus appena descritto si applicano anche laddove lo
schema di sé giunge ad essere organizzato attorno a dimensioni negative,
quali la convinzione di valere poco, di essere incapaci, non accettati e così
via. Uno schema di sé di questo tipo condurrà quindi ad essere
particolarmente sensibili nel filtrare le informazioni ambientali coerenti
con esso, così come nel recuperare dalla memoria episodi del proprio
passato che confermino questa immagine personale negativa e svalutata
(Derry, Kuiper, 1981).

La centralità dello schema di sé nei processi di pensiero è testimoniata
anche dalla profonda accuratezza con cui vengono elaborate le
informazioni ogni volta che il Sé sia coinvolto. Ogni volta che alcune
informazioni vengono elaborate in riferimento al Sé acquisiscono uno
status particolare, e vengono meglio codificate in memoria e meglio
recuperate dal magazzino mnestico. Rogers, Kuiper e Kirker (1977) hanno
ad esempio riscontrato che il tipo di compito assegnato ai partecipanti ad
uno studio, mentre venivano proposti loro degli aggettivi, influenzava
marcatamente la probabilità successiva di ricordarli. Se il compito si basava
sulle caratteristiche superficiali degli stimoli, come ad esempio le
caratteristiche fonologiche (per es., «dimmi se altruista fa rima con artista»),
il ricordo era abbastanza limitato. Al contrario, il ricordo aumentava se il
compito prevedeva un’analisi semantica degli stimoli (per es., «dimmi se
altruista è sinomino di disponibile verso il prossimo») e diventava massimo
quando il giudizio richiesto rimandava alla descrittività o meno del Sé
(«dimmi se altruista ti descrive»). Non appena i giudizi riguardano il Sé,
questi diventano particolarmente rilevanti per l'individuo, che opererà così
un'elaborazione estremamente accurata, aumentando così le probabilità di
un successivo recupero di tali informazioni. Questi fenomeni segnalano
una volta ancora la forte caratterizzazione egocentrica dei processi di
pensiero.

Gli schemi di sé esercitano anche una importante influenza rispetto alla
ricerca di informazioni nell'ambiente. Abbiamo esaminato in precedenza i
bias di tipo confermativo nella scoperta delle caratteristiche dei nostri
interlocutori (Snyder, Swann, 1978): ad esempio, se si ipotizza che
l'interlocutore sia estroverso verranno poste preferenzialmente domande
che vadano a confermare questa ipotesi di partenza piuttosto che a
disconfermarla. Fong e Markus (1982) hanno dimostrato che le
caratteristiche personali guidano in modo analogo l'esplorazione del nostro
mondo sociale. Ecco allora che persone estroverse tenderanno ad
avvicinarsi agli altri ponendo loro domande che hanno a che fare con
l’estroversione, mentre persone introverse  privilegeranno domande
inerenti l’introversione. Si hanno perciò strategie volte a confermare la
similarità tra noi e gli altri lungo le dimensioni che sono rilevanti per
l’autopercezione.

4.3. La ricerca di informazioni sul Sé: le motivazioni di
autoaccrescimento e di autoverifica

Frequentemente abbiamo la possibilità di andare alla ricerca di
informazioni rispetto a cosa gli altri pensino di noi oppure rispetto al
risultato di una nostra prestazione. Dietro questa acquisizione di
informazioni circa il Sé possono però celarsi delle insidie. Ad esempio,
potremmo scoprire di non essere apprezzati come avremmo desiderato.
Questo tipo di rischi si presenta in modo accentuato laddove l’individuo
sappia di esser giudicato lungo delle dimensioni rispetto alle quali è
consapevole di essere carente. Immaginiamo una persona impacciata nei
rapporti con l’altro sesso, che ad ogni occasione di approccio arrossisce ed
inizia drammaticamente a balbettare. Egli potrà a questo punto voler
evitare di sapere cosa gli altri pensino di lui rispetto a questo specifico
dominio. Quindi, mossa da motivazioni di autoaccrescimento, la persona potrà
raccogliere informazioni sul Sé unicamente in riferimento a domini in cui
sa di essere apprezzata ed evitare accuratamente qualunque accenno alle
relazioni con l’altro sesso. Questo scenario è sicuramente verosimile e
cattura molti clementi di situazioni reali. D'altro lato, non sempre le
persone celano e rifuggono da quegli aspetti del Sé che riconoscono come
loro punti di debolezza. Infatti, vi sono spesso dei buoni motivi per
mostrare agli altri queste nostre debolezze: rendendo consapevoli anche gli
altri dei nostri punti deboli si può ottenere il loro supporto. Ad esempio, le
altre persone potranno aiutare ad evitare le situazioni più imbarazzanti ed
ansiogene intervenendo in nostro soccorso. In aggiunta, una motivazione
fondamentale che regola l'acquisizione di informazioni sul Sé è il bisogno
di autoverifica. Con questo si intende il desiderio di mantenere una stabile
immagine di sé organizzata attorno alle proprie convinzioni personali.
Quindi, anche gli aspetti negativi della propria autoimmagine sono
comunque dei pilastri sui quali la propria rappresentazione del Sé viene a
costruirsi, e risulta importante impegnarsi per mantenere tale
rappresentazione. Le situazioni in cui le persone posseggono una
immagine negativa di sé lungo una determinata dimensione di giudizio
permettono, quindi, di verificare la forza relativa delle strategie di
autoaccrescimento e di autoverifica. Seguendo questa logica, Swann e
Read (1981), in una serie di studi, hanno esaminato i differenti
comportamenti di persone con una elevata opinione di sé o con una
immagine di sé piuttosto negativa. Inizialmente, attraverso la compilazione
di un questionario, i partecipanti venivano suddivisi tra coloro che
pensavano a sé medesimi in quanto persone piacevoli che attraggono con
facilità la simpatia altrui, e coloro che, al contrario, ritenevano di non
piacere solitamente agli altri. Dopo questa iniziale operazione, si chiedeva
di rispondere ad una serie di domande su questioni delicate, come ad
esempio la tematica dell’aborto, avvertendo che le risposte sarebbero state
in seguito mostrate ad un altro partecipante allo studio, con cui, si diceva,
avrebbero dovuto successivamente interagire. Prima di questa presunta
interazione, vi erano però le misure di interesse. Infatti, si diceva al
soggetto che l’altro partecipante aveva letto le risposte che egli aveva
appena fornito e si era formato un'impressione su di lui, impressione che
aveva riportato su due fogli: sul primo foglio vi era un sintetico giudizio di
piacevolezza/spiacevolezza, mentre sul secondo foglio vi erano più
dettagliate informazioni che specificavano meglio la sua impressione. Metà
dei partecipanti, individuati in modo casuale, scopriva di piacere all’altro
partecipante, mentre l’altra metà era indotta a credere di non piacergli. La
variabile dipendente di interesse era quindi il tempo dedicato alla lettura
delle affermazioni specifiche, in cui era possibile scoprire il perché si
piacesse o meno al proprio futuro interlocutore. Ora, se il desiderio di
autoaccrescimento è sempre predominante, dovremmo poter riscontrare
che tutte le persone si soffermano maggiormente sulle informazioni che le
mettono in luce positiva, leggendo con attenzione l’impressione positiva
che hanno suscitato negli altri. Al contrario, se il desiderio di autoverifica
gioca un ruolo importante nella ricerca di informazioni sul Sé, dovremmo
attenderci che le persone con una visione negativa di sé dovrebbero
comunque preferire ed essere maggiormente attente alla descrizione che
conferma l’immagine che hanno di se stesse. In altre parole, questi specifici
partecipanti anziché cullarsi in una descrizione che li elogia, scorrendo
velocemente la descrizione che li critica, se seguissero un desiderio di
autoverifica dovrebbero fare esattamente, l’opposto privilegiando le
informazioni coerenti con la propria autoimmagine. I risultati supportano
pienamente quest'ultima possibilità, dimostrando che la massima
attenzione è sempre dedicata alla descrizione coerente con l’immagine di
sé, piuttosto che alla descrizione che potrebbe recare i massimi benefici nei
termini di autoaccrescimento (si veda Fig. 4.1): pare dunque che la
motivazione all’autoverifica sia più forte della motivazione
all’autoaccrescimento.

re

10-- ;
piacevole spiacevole
Immagine del Sé
Contenuto della descrizione

[OI Positivo [7] Negativo
Fig. 4.1. Tempi di lettura dell’impressione suscitata negli altri a seconda dell'immagine di sé e del contenuto della
descrizione (adattata da Swann, Read, 1981).

Swann e Read (1981) si sono anche chiesti quale influenza il desiderio
di autoverifica possa esercitare sulle effettive interazioni sociali. Ad
esempio, una persona che si considera estremamente piacevole, come si
comporterà interagendo con qualcuno che sospetta possa percepirlo come
dotato di scarsa socievolezza? E allo stesso modo, quando una persona con
una scarsa opinione di sé incontra qualcuno che potrebbe invece ritenerla
socievole, quale tipo di condotta metterà in atto? Per rispondere a queste
domande Swann e Read hanno nuovamente individuato partecipanti con
una alta e una bassa concezione di sé rispetto alla socievolezza, le quali
venivano in seguito fatte interagire con un’altra persona. Come nel
precedente studio, ad alcuni veniva fatto credere che questa persona si era
formata un’impressione su di loro coerente con il modo in cui i
partecipanti stessi si  percepivano, mentre un secondo gruppo di
partecipanti era indotto a credere che l'impressione del partner su di loro
era opposta rispetto a come essi stessi si percepivano. L'elemento di
interesse dello studio risiedeva nella rilevazione della condotta più o meno
socievole messa in atto dai partecipanti nel corso dell’interazione. In modo
interessante, i partecipanti con una buona opinione di sé si comportavano
in modo particolarmente piacevole con il partner quando ritenevano che
egli li considerasse poco socievoli: poiché la propria autoimmagine
risultava minacciata si impegnavano per modificare l’erronea impressione
che, ritenevano, il partner si fosse formata. In altre parole, vi è un
particolare sforzo per ristabilire un accordo tra la percezione personale del
Sé e la percezione del Sé da parte di persone esterne. Anche il
comportamento dei partecipanti con una bassa opinione di sé si
manifestava seguendo la stessa logica. I comportamenti risultavano infatti
essere particolarmente poco socievoli proprio laddove il partecipante
riteneva che l'interlocutore lo considerasse socievole. Attraverso la propria
condotta vi è quindi il tentativo di modificare l’impressione del partner in
accordo con le proprie concezioni sul Sé, anche quando questo può
significare un peggioramento nell’impressione suscitata negli altri.

I due studi appena descritti testimoniano la forza della motivazione
all’autoverifica. D'altro lato, questa motivazione deve conciliarsi con una
efficace gestione dell'immagine di sé in termini positivi, e non sempre
questi due obiettivi appaiono tra loro compatibili. Quando le persone
hanno una visione negativa di se stessi lungo una data dimensione, le due
motivazioni sono tra loro incongruenti e, come abbiamo appena visto,
possono addirittura portare a volere che gli altri si formino un’impressione
negativa. La soluzione adottata prevede che le persone, tipicamente,
cerchino feedback dall'ambiente in modo prioritario rispetto a dimensioni
positive del sé (Swann, Pelham, Krull, 1989). In questi casi, autoverifica ed
autoaccrescimento coincidono. Si cercano quindi soprattutto riscontri ai
propri punti di forza piuttosto che ai punti di debolezza, e solo quando
questi ultimi non si possono evitare, la motivazione all’autoverifica prende
il sopravvento rispetto alla motivazione all’autoaccrescimento. Questi
processi assolvono anche importanti funzioni rispetto alla scelta dei propri
amici o del proprio partner. Infatti, attraverso lo sviluppo di relazioni
interpersonali è possibile. soddisfare i bisogni personali. sia di
autoaccrescimento che di autoverifica. Ad esempio, dai dati di ricerca
emerge che la scelta del proprio partner ricade, con maggiore probabilità,
su persone che simultaneamente permettono di mantenere una immagine
positiva di sé e mostrano di condividere l’opinione che l’individuo ha di se
stesso (Katz, Beach, 2000). Quindi, relazioni interpersonali positive si
sviluppano laddove la relazione permetta di soddisfare entrambe queste
motivazioni di base, ma nei casi in cui l’autoaccrescimento non si realizzi
diventa fondamentale almeno la soddisfazione della motivazione di
autoverifica.

4.4. Il Sé nel presente per ricostruire il proprio passato

Il proprio passato viene costantemente rivisitato in funzione del
presente. In questo modo, i nostri ricordi non sono necessariamente uno
specchio fedele di come eravamo, di quali atteggiamenti, comportamenti e
sentimenti, colorassero la nostra vita anni addietro. Pensiamo agli
innamorati che nelle fasi più coinvolgenti del loro rapporto formulano
giudizi reciproci estremi ed entusiastici, mentre a distanza di tempo,
quando il rapporto è ormai concluso e si sono proiettati in nuovi rapporti
di coppia, ridimensionano l’eccezionalità di quel precedente rapporto a suo
tempo ritenuta indiscutibile. Seguendo questa logica, McFarland e Ross
(1987) hanno intervistato degli studenti universitari chiedendo loro di
valutare il proprio partner in quel dato momento. A distanza di qualche
mese intervistarono una seconda volta le coppie sopravvissute, chiedendo
sia una nuova valutazione del partner sia di ricordarsi come avessero
risposto alcuni mesi addietro. In modo chiaro, se il giudizio attuale era
migliorato si tendeva a sovrastimare anche la positività del giudizio
formulato nel recente passato. Al contrario, nei casi in cui il giudizio
attuale era peggiorato, la tendenza riscontrata era quella di ritenere che
nella precedente rilevazione i giudizi fossero più negativi rispetto a quanto
invece non fossero stati. Questo stesso fenomeno è stato dimostrato
rispetto a vari àmbiti di giudizio, come ad esempio le credenze politiche o
l’uso di alcool e marijuana (Collins, Graam, Hansen, Johnson, 1985;
Niemi, Katz, Newman, 1980). Le credenze e le abitudini del presente
funzionano da punto di riferimento nella percezione e ricostruzione del
passato. Nell’esempio che abbiamo visto, il passato viene assimilato al
presente per fornire una illusione di continuità. In alcuni casi però la
distorsione avviene in senso opposto, ovvero la propria situazione passata
viene allontanata da quella presente. Ciò si verifica ogni volta che la
persona possiede una teoria del cambiamento in accordo alla quale si
preveda di dover cambiare nel corso del tempo (Ross, McFarland, 1988).
Pensiamo ad un paziente che si sottoponga ad una terapia contro il cancro
di dubbia efficacia oggettiva, ma in cui egli creda ciecamente. In questa
situazione, a fronte di una mancanza di miglioramenti nelle condizioni
mediche attuali, è possibile che la persona accentui nella propria
percezione la gravità dei sintomi nel passato per salvaguardare la propria
credenza circa l’efficacia della terapia intrapresa. Allo stesso modo, uno
studente che dedichi fatica e denaro per frequentare corsi che migliorino le
sue capacità d'apprendimento, potrebbe non trarre alcun giovamento dal
corso in sé, ma illudersi di esser migliorato attraverso la svalutazione delle

proprie capacità passate, antecedenti alla frequentazione del corso (Ross,
Conway, 1986).

4.5. I Sé possibili

Oltre a rivisitare mentalmente il proprio passato, le persone dedicano
molto tempo ad immaginare se stesse proiettate nel futuro. Sia nella vita
privata che in quella professionale, ognuno possiede aspirazioni ed obiettivi
che vanno a configurare «ciò che si vorrebbe diventare» e che si ritiene di
«poter diventare». Si tratta quindi di rappresentazioni del Sé non ancora
acquisite, ma desiderate e ritenute probabili. Markus e Nurius (1986)
hanno chiamato queste rappresentazioni Sé possibili, essendo per l’appunto
quelle componenti del Sé non ancora sviluppate ma potenzialmente
realizzabili nel futuro. Queste componenti del Sé orientate al futuro non
sono dei semplici esercizi immaginativi, ma svolgono una funzione
importante nelle strategie d’azione dell’individuo. I Sé possibili vanno a
costituire una sorta di faro in grado di orientare i progetti personali verso la
loro realizzazione, c ciò risulta particolarmente vero tanto più gli obiettivi
da voler raggiungere risultano definiti con chiarezza. Markus e Ruvolo
(1989) hanno ad esempio dimostrato sperimentalmente che le persone a
cui si chiedeva di immaginarsi proiettate in un futuro lavorativo ricco di
successi piuttosto che caratterizzato da delusioni e fallimenti, risultavano
assai più efficaci e perseveranti nell'esecuzione di compiti successivi.
Secondo le autrici dello studio, l'aver reso saliente un Sé possibile positivo
costituisce una forte spinta motivazionale in grado di aumentare e
sostenere nel tempo i comportamenti che effettivamente possano aiutare a
conseguire un tale Sé futuro.

Talvolta, i Sé possibili a cui si aspira si collocano lontani nel tempo, e
sono raggiungibili solo attraverso un impegno continuativo assai
prolungato. Ad esempio, il giovane calciatore che desideri poter giocare in
una squadra di prestigio sa che solo anni di sacrifici e allenamenti
quotidiani potranno permettergli la realizzazione del suo obiettivo. Allo
stesso modo, lo studente che desideri acquisire una determinata identità
professionale, quale quella dello psicologo, deve necessariamente
intraprendere un lungo percorso prima di veder concretizzate le proprie
aspirazioni. In questi casi, è possibile intervenire con quello che Wicklund
e Gollwitzer (1982) chiamano completamento simbolico: nel momento in cui
l’obiettivo desiderato sia ancora lontano, ci si può orientare verso la ricerca
e l’ostentazione di simboli sostitutivi che segnalino a se stessi e agli altri la
propria nuova identità in fase di costruzione. Ad esempio, i bambini che
entrano a far parte di gruppi di boy-scout hanno maggior bisogno, rispetto
a coloro che da più tempo appartengono al gruppo, di mostrare tutta una
serie di elementi d’abbigliamento (decorazioni, fazzoletti, ecc.) che
segnalino l'appartenenza al tanto desiderato gruppo; poiché la propria
identità in quanto membri del gruppo si sta lentamente formando, ecco
che i simboli sostitutivi intervengono compensando lo stato di
incompletezza e rendendo sempre saliente il desiderio di acquisizione di
tale identità.

Finora ci si è focalizzati su rappresentazioni del Sé nel futuro che sono
in qualche modo desiderate dall’individuo, il quale si impegna con
passione per il loro conseguimento. Ciò è in larga misura giustificato dal
fatto che i Sé possibili, spontaneamente costruiti dagli individui, hanno
una valenza prevalentemente positiva. Nel momento in cui ci si vede
proiettati nel futuro, la maggior parte delle persone si rivela profondamente
ottimista, immaginandosi in situazioni connotate da salute e successo.
Tuttavia, in alcuni casi, i Sé possibili possono configurarsi come stati futuri
tutt'altro che auspicati. Ad esempio, ci si può vedere proiettati in una
situazione di disoccupazione o di solitudine: così come la vividezza dei Sé
possibili desiderati può costituire un forte stimolo alla perseveranza e
allimpegno, allo stesso modo, tanto più i Sé possibili negativi si
impongono alla mente della persona, tanto minore sarà lo slancio con cui si
affronteranno le sfide quotidiane, accrescendo quindi la probabilità che tali
stati futuri indesiderati si realizzino.

4.6. Il modello di Higgins circa le discrepanze del Sé

I Sé possibili, come abbiano appena visto, sono delle rappresentazioni
deputate a definire come il Sé probabilmente si evolverà nel futuro. Si
tratta cioè di fotografie più o meno accurate in grado di cogliere delle
possibili situazioni future. In molti casi queste previsioni future coincidono
con i desideri più intimi dell’individuo, ma non sempre è così. Infatti, una
realistica previsione del Sé proiettato nel futuro non necessariamente
coincide con il Sé che incarna invece gli ideali ed i valori dell’individuo.
Higgins definisce come Sé ideale questa componente del Sé che racchiude
le aspirazioni più profonde possedute dalla persona (Higgins, 1987). Una
seconda importante componente del Sé, secondo Higgins, è il cosiddetto
Sé attuale, il quale ha a che fare con il modo in cui le persone pensano a se
stesse nel presente e alle caratteristiche che si attribuiscono. Si tratta cioè di
una componente che rimanda all’autopercezione. Vi è in aggiunta una
terza componente del Sé, di tipo più propriamente normativo, che si
struttura a partire dalle aspettative che le persone significative — come ad
esempio i genitori, il proprio partner, o gli amici intimi — nutrono nei
nostri confronti. In questo caso, si possiede una rappresentazione di come
si dovrebbe essere per soddisfare queste importanti aspettative esterne. Tale
rappresentazione viene denominata Sé imperativo. L'elemento cruciale nel
modello di Higgins nasce dalla constatazione che questi tre differenti
parametri del Sé (ossia: Sé attuale, Sé ideale, Sé imperativo) non sempre
sono tra loro coerenti, ma talvolta presentano evidenti elementi di
discrepanza. In alcune circostanze, la rilevazione di punti di discrepanza
può essere un efficace stimolo al cambiamento personale in una direzione
auspicata, ma in altri casi la discrepanza si presenta come non risolvibile o
almeno viene vissuta soggettivamente in quanto tale. Nel modello di
Higgins particolare attenzione viene posta alla discrepanza tra il Sé attuale e
le altre due dimensioni del Sé, in quanto può condurre a rilevanti
conseguenze sul piano emotivo ed affettivo. Quando l’immagine che un
individuo ha di sé (Sé attuale) è ampiamente lontana rispetto agli ideali che
l'individuo si è posto (Sé ideale), vi è il rischio che vengano esperite
sensazioni di disagio, inadeguatezza e tristezza, che possono portare ad una
«chiusura in se stessi» e a depressione. Al contrario, differenze marcate tra
Sé attuale e Sé imperativo possono essere all’origine di stati di agitazione ed
ansia. Infatti, quando le richieste esterne sono consistenti, ma si vive nella
consapevolezza di non poter far fronte ad esse, l'individuo affronta con
ansia questa situazione di mancato adeguamento alle aspettative del proprio
ambiente sociale.

Dal punto di vista empirico, queste tematiche vengono indagate
chiedendo ai rispondenti di elencare separatamente le caratteristiche
definenti il Sé attuale, il Sé ideale e il Sé imperativo. Al termine di questa
operazione è possibile verificare il grado di sovrapposizione o discrepanza
fra le tre descrizioni fornite. Ciò che Higgins ed i suoi collaboratori
rilevano, è che l'entità della discrepanza tra Sé attuale e Sé ideale è collegata
a punteggi elevati su strumenti psicometrici in grado di misurare le
tendenze depressive, mentre il grado in cui la rappresentazione del Sé
attuale si discosta dalla rappresentazione del Sé imperativo è un buon
predittore della comparsa di ansia sociale. A fronte di marcate discrepanze
tra i vari aspetti del Sé si manifestano anche differenti modalità di far fronte
agli eventi negativi della vita. In un ulteriore studio, Higgins ed i suoi
collaboratori (Higgins, Bond, Klein, Strauman, 1986) hanno inizialmente
identificato soggetti con un Sé ideale o un Sé imperativo assai distante dal
Sé attuale. A distanza di qualche settimana, venivano rilevate le risposte
emotive di queste persone di fronte ad eventi positivi, come ad esempio
una serata con una persona cara, oppure eventi spiacevoli, quali un pessimo
voto ad un esame oppure un rifiuto da parte della persona di cui si erano
innamorate. In modo interessante, le reazioni dopo un evento positivo
erano identiche sia per i rispondenti con una elevata discrepanza tra Sé
attuale e Sé ideale, sia per coloro con una elevata discrepanza tra Sé attuale
e Sé imperativo. Al contrario, queste due tipologie di persone si
differenziavano nelle loro risposte emotive a situazioni negative (si veda la
Tabella 4.1). Infatti, quando la discrepanza coinvolgeva il Sé ideale, erano
sentimenti di abbattimento e ritiro in se stessi ad essere predominanti (per
es. tristezza, infelicità, insoddisfazione, ecc.), mentre quando era il Sé
imperativo ad essere lontano dalla rappresentazione del Sé attuale, erano
sentimenti di agitazione e di ansia a prevalere (per es. ansia, paura,
nervosismo, €ecc.).

Risposta emotiva ad un evento negativo

Discrepanza Abbattimento Agitazione

Sé attuale-Sé ideale 0.24 0.00
Sé attuale-Sé imperativo 0.04 0.11

Tab. 4.1. Risposte di abbattimento o agitazione in seguito ad eventi negativi in funzione del tipo di discrepanza
tra le componenti del Sé (adattata da Higgins et al., 1986). A punteggi più elevati corrispondono più forti
riposte emotive.

Questa serie di studi dimostra come la sensazione di non veder
soddisfatti dei propri standard interni, oppure fissati dall’esterno da altre
persone significative, può incidere fortemente sullo stato d'umore e sulle
risposte affettive. La forza di queste conseguenze diventa tanto più marcata
non solo in funzione dell’entità delle discrepanze riscontrate, ma anche in
relazione a quanto la persona si sofferma a riflettere su di esse. Quando una
persona dedica molti dei suoi pensieri a ripercorrere la propria situazione di
incompletezza rispetto al Sé ideale o al Sé imperativo, queste discrepanze
diventano particolarmente accessibili, facendo sì che sempre più si
ripresentino alla mente con estrema facilità. Tutto ciò rende infine più
estreme le relative risposte emotive di tristezza e abbattimento oppure di
ansia e agitazione (Higgins, Shah, Friedman, 1997).
4.7. Il Sé operante: la parte del Sé al lavoro

Finora abbiamo parlato dello schema di sé come se si trattasse di una
rappresentazione monolitica e ben definita che si presenta costante al
variare delle situazioni. In realtà, il Sé è una rappresentazione così
complessa che, col variare delle situazioni, presenterà probabilmente
alcune sue componenti cronicamente accessibili, sempre al lavoro, ed altre
che invece diventano attive proprio in virtù del contesto in cui ci si viene a
trovare. Il Sé operante può quindi essere definito come quella porzione
dell’autorappresentazione che è attiva in un dato momento e guida i
processi di elaborazione, mentre le altre componenti della percezione di sé
sono momentaneamente silenti ed esercitano una minore influenza sui
processi di elaborazione (Markus, Kunda, 1986). Data la complessa rete di
conoscenze, credenze e reazioni affettive possedute in riferimento al Sé,
solo un sottoinsieme limitato è operante in ogni determinata situazione.
Ad esempio, per un ragazzo che si trovi in un’aula universitaria la propria
identità in quanto studente risulterà particolarmente accessibile, e quindi il
suo Sé operante sarà fortemente caratterizzato da questa appartenenza
categoriale: in altri contesti, invece, il suo essere uno studente può
diventare meno centrale per la propria autopercezione e lasciar spazio ad
altri aspetti della propria identità personale.

Quindi, il Sé operante altro non è che una porzione della stabile
rappresentazione di sé attivata dalle richieste poste dallo specifico contesto
d’azione. Ciò significa che la stessa persona, a seconda delle configurazioni
del Sé selettivamente attivate al variare dei contesti, potrà manifestare
atteggiamenti e comportamenti anche molto diversificati tra loro. Le
richieste della situazione permettono infatti di recuperare le più adeguate
autorappresentazioni ed i repertori comportamentali più funzionali rispetto
allo specifico contesto in cui ci si trova. Vi sono tuttavia profonde
differenze individuali in queste capacità di adeguamento: infatti, coloro che
posseggono un Sé che si sviluppa lungo molteplici dimensioni possono
mostrare una elevata variabilità nei comportamenti, passando da una
situazione all’altra, mentre coloro fortemente schematici lungo un numero
limitato di dimensioni tendono a manifestare comportamenti altamente
coerenti anche al variare dei contesti.
4.8. La complessità del Sé

Come abbiamo appena visto, nonostante solo una porzione del Sé sia
operante in ogni dato momento, lo schema del Sé può essere ampiamente
articolato. Alcuni autori hanno ipotizzato che il grado di complessità ed
articolazione raggiunto dal Sé possa svolgere importanti funzioni di
regolazione. Pensiamo a due studentesse molto differenti tra loro. Per una
di esse la propria autopercezione in quanto studentessa è predominante. Le
sue scelte circa il tempo libero, le persone da frequentare, ruotano tutte
attorno al suo essere una studentessa. Al contrario, la seconda studentessa
attribuisce anch'essa un valore molto elevato al fatto di essere una
studentessa, ma affianca questa identità ad altri interessi e modalità di
autopercezione autonome, come ad esempio il dedicarsi attivamente al
volontariato o alla danza latino-americana. Queste due ragazze differiscono
per la loro complessità del Sé: ad un estremo abbiamo una rappresentazione
di sé organizzata attorno ad un numero limitato di elementi, tutti
strettamente interconnessi tra loro, mentre all’estremo opposto si situano
rappresentazioni del Sé altamente articolate, in cui sono presenti anche
contenuti autonomi ed indipendenti gli uni dagli altri.

Linville (1985, 1987) ha proposto un modello secondo il quale una
elevata complessità del Sé costituisce una sorta di protezione nei casi di
fallimento in cui l’immagine del Sé sia messa a rischio. Se si fallisce un
esame universitario si può ristabilire un buon livello d'umore pensando al
piacere tratto dal dedicarsi agli altri o dal danzare. Al contrario, le persone
con una bassa complessità del Sé, poiché si percepiscono lungo poche
dimensioni e per di più tutte legate tra loro, se falliscono in una di queste
dimensioni il senso di fallimento provato sarà particolarmente intenso e si
diffonderà anche ad altri aspetti della propria vita. Ad esempio, la
studentessa per cui lo studio è l’unica dimensione importante subirà più
conseguenze negative dal mancato superamento di un esame, e ciò potrà
mettere in crisi anche altre sue scelte, sentendosi in colpa ad esempio per
essersi concessa una breve vacanza, o convincendosi che gli amici che
frequenta e con cui studia non siano adeguati. In altre parole, per le
persone con una bassa complessità del Sé gli eventi negativi rischiano di
essere vissuti con particolare intensità e di toccare in modo pervasivo tutti
gli aspetti dell'immagine di sé.
Dal punto di vista sperimentale, Linville (1987) ha dimostrato questi
effetti attraverso il ricorso ad una procedura alquanto semplice. A degli
studenti universitari veniva proposta una serie di tratti di personalità con
l'istruzione di suddividerli in gruppi, in modo tale che ogni gruppo
rappresentasse un aspetto significativo della loro autopercezione. Non vi
era alcuna limitazione al numero di raggruppamenti che si potevano
formare, ed ogni tratto poteva essere inserito anche in più raggruppamenti.
A partire dal numero di sottoinsiemi creati e dal grado di sovrapposizione
tra di essi, Linville ha calcolato per ciascun rispondente un indice di
complessità della sua autorappresentazione. In seguito, ha chiesto ai suoi
partecipanti di riportare gli eventi negativi e stressanti capitati nelle ultime
due settimane, nonché di compilare uno strumento per misurare la
depressione, e di indicare poi quali sintomi fisici avessero avuto nelle
ultime due settimane (per es. influenza, mal di testa, mal di stomaco, ecc).
I risultati indicarono che tra coloro che avevano avuto varie esperienze
negative, i rispondenti con una elevata complessità del Sé erano andati
incontro a meno problemi di salute e mostravano una minor depressione.
Per questi studenti, le esperienze negative rimanevano con ogni probabilità
confinate all’èmbito specifico in cui si erano realizzate, senza intaccare gli
altri aspetti del Sé; mentre per i rispondenti con una bassa complessità del
Sé gli eventi negativi andavano a colorare ogni aspetto della percezione di
sé.

Vi sono inoltre indicazioni del fatto che coloro che posseggono una
bassa autostima, ovvero coloro che valutano il Sé in termini piuttosto
negativi anziché positivi (Rosenberg, 1965), tendono anche ad avere sia
una minore complessità del Sé che una maggiore insicurezza quando
devono autodescriversi (Baumgardner, 1990). In generale, le persone con
una bassa autostima appaiono piuttosto incerte circa la propria identità
personale e le caratteristiche che le contraddistinguono, diventando quindi
più soggette ai feedback provenienti dall’esterno per dare risposta al
bisogno di comprendere se stesse (Baumeister, 1998). Una bassa autostima
si associa con una scarsa fiducia nella capacità di conoscersi a fondo e di
cogliere le proprie qualità personali. D'altro lato, queste stesse persone, con
una bassa autostima, si mostrano alquanto sicure quando devono invece
giudicare gli altri, dimostrando che esse non sono, in generale, poco sicure
nei loro giudizi, ma lo diventano quando il Sé è chiamato direttamente in
causa.

4.9. Gli effetti degli stereotipi sull’auto-percezione e sulle prestazioni
personali

Nel terzo capitolo sono stati a lungo trattati gli effetti degli stereotipi
nella percezione di altri individui appartenenti a specifici gruppi sociali.
D'altro lato, ciascuno è consapevole di appartenere a molteplici gruppi
sociali, e talvolta queste appartenenze sono particolarmente importanti per
la definizione dell’identità personale. Ad esempio, l'appartenenza di genere
sessuale o le appartenenze basate sulla provenienza geografica ©
l'affiliazione religiosa, possono essere assai rilevanti nella definizione che
ciascuno soggettivamente fornisce di se stesso. Ci si è quindi chiesti in che
misura, e con quali conseguenze, gli stereotipi associati alle proprie
appartenenze categoriali vengano assimilati nella percezione di sé e
diventino una componente in grado di influenzare i comportamenti.

Innanzitutto, la consapevolezza di appartenere ad un determinato
gruppo può rendere complesso capire ed interpretare i comportamenti
delle altre persone nei nostri confronti. Ad esempio, un nero che non
venga assunto per ricoprire un determinato posto di lavoro potrà avere
difficoltà a comprendere fino a che punto questa decisione, per lui
penalizzante, sia dovuta alle sue effettive scarse competenze oppure ad una
forma di discriminazione nei confronti dei neri. Allo stesso modo, a fronte
di comportamenti particolarmente amichevoli potrebbe risultare assai poco
chiaro comprendere quanto essi siano una manifestazione di sincera
simpatia o un tentativo di non apparire affetti da pregiudizio. Per i membri
di gruppi stigmatizzati si presentano quindi, con estrema frequenza,
situazioni di ambiguità attribuzionale (Crocker, Voelkl, Testa, Major,
1991), in cui per tali persone è difficile capire appieno quali siano le
proprie capacità e caratteristiche, proprio perché i feedback provenienti dal
mondo esterno, siano essi negativi o positivi, potrebbero essere sempre
interpretati come una risposta alla propria appartenenza categoriale
piuttosto che una sincera reazione. In questo modo, la costruzione di una
definita autorappresentazione può diventare un'impresa assai tortuosa.

Vi è poi una seconda importante modalità attraverso cui le
appartenenze categoriali possono esercitare la loro influenza. Pensiamo ad
una persona che debba eseguire un compito abbastanza complesso, come
ad esempio un compito logico-matematico, e sappia che l’immagine
stereotipica associata al proprio gruppo di appartenenza preveda scarse
abilità in questo tipo di compiti. In una simile situazione l’individuo dovrà
affrontare una duplice difficoltà: infatti, egli dovrà far fronte sia alle
complessità del compito in sé che al timore di confermare con la propria
prestazione lo stereotipo relativo al proprio gruppo. Questa situazione
viene definita di minaccia dello stereotipo (Steele, Aronson, 1995), in quanto
vengono vissute in modo ansioso le occasioni in cui, con il proprio
comportamento, vi è il rischio di confermare l’immagine stereotipica
associata al proprio gruppo. L’elemento più importante di questo
fenomeno è legato al fatto che tale paura, e la conseguente ansia, creano
proprio le condizioni affinché le prestazioni individuali peggiorino. La
paura e l’ansia che derivano dal vivere la situazione come minacciosa,
interferiscono con la possibilità di rendere al meglio nel corso
dell'esecuzione del compito, e quindi i risultati ne verranno influenzati in
modo negativo. Steele e Aronson (1995) hanno dimostrato in modo
elegante questo fenomeno, verificando come le prestazioni di studenti
afroamericani venissero a modificarsi a seconda della presenza o meno di
una situazione di minaccia. Ad alcuni partecipanti allo studio veniva detto
che il test da completare serviva a misurare le capacità intellettive e, poiché
lo stereotipo degli afroamericani prevede appunto la presenza di scarse
abilità intellettive, questa poteva essere vissuta come una situazione di
minaccia. Ad altri partecipanti invece non venivano specificate le finalità
del test. Quanto si rileva è che le prestazioni degli studenti afroamericani in
condizione di minaccia sono decisamente inferiori rispetto a quelle dei
partecipanti che eseguono il compito senza conoscerne le finalità (si veda la
Fig. 4.2). Nonostante per tutti i partecipanti si tratti del medesimo test, le
prestazioni risultano depresse laddove il rispondente consideri il test come
diagnostico delle abilità intellettive, ovvero un dominio rispetto al quale il
proprio gruppo viene considerato inferiore. È interessante rilevare come
nel caso in cui non vi sia minaccia, le prestazioni dei rispondenti
afroamericani siano assolutamente analoghe rispetto a quelle dei
rispondenti bianchi. Questi dati ci dimostrano come le prestazioni degli
individui non siano unicamente il frutto delle loro stabili abilità, ma anche
il risultato di come la situazione viene interpretata. In sintesi, dunque,
quando si ritiene che una prova vada ad interessare un ambito rispetto al
quale il proprio gruppo è stereotipicamente considerato poco dotato,
l'individuo soffre una situazione di minaccia e di ansia tale, per cui la sua
performance nella prova ne risente in modo negativo.

14
12.4
7 10 AI
8
F gl DAI
|
8
s_ 5]
£ 407]
247]
0
abilità intellettive non specificate
Finalità dichiarate del test
Appartenenza razziale dei rispondenti
[O] Bianchi [O Neri

Fig. 4.2. Prestazioni al test a seconda delle finalità dichiarate del test e dell’appartenenza razziale dei rispondenti
(adattata da Steele, Aronson, 1995). A punteggi più elevati corrisponde una migliore prestazione.

Questi effetti sono di tipo generico e interessano probabilmente i
membri di ogni gruppo rispetto al quale vi siano precisi e consolidati
stereotipici. Ad esempio, molteplici studi hanno dimostrato che le
femmine possono ottenere risultati inferiori in compiti matematici,
proprio a causa della minaccia dello stereotipo (Maass, Cadinu, 2004;
Spencer, Steele, Quinn, 1999). Anche in questo caso, il mascherare le
finalità del compito, e l’indurre a ritenere che non ci si debbano attendere
differenze di genere, fa sì che le donne eseguano il compito senza
particolare ansia e che le loro prestazioni finali siano identiche a quelle dei
rispondenti maschi. Quando però la minaccia dello stereotipo incombe
sulle rispondenti, le loro prestazioni vengono penalizzate, e ciò risulta
particolarmente vero per coloro che con maggior forza si autopercepiscono
in quanto donne, dando quindi molta importanza alla propria appartenenza
di genere.

4.10. Le strategie autolesive

In alcune occasioni le persone assumono comportamenti
apparentemente irrazionali, come ad esempio ubriacarsi prima di un esame
oppure occupare il proprio tempo nelle attività più disparate quando
invece dovrebbe essere massimo l'impegno per il raggiungimento di un
obiettivo ritenuto molto importante. Per comprendere questi
comportamenti, la storia di Deschapelles, un famoso giocatore di scacchi
francese, è particolarmente illustrativa. Deschapelles, dopo una lunga serie
di successi, iniziò ad aver paura di poter subire delle sconfitte, e a temere
che altri giocatori si mostrassero più abili di lui, decidendo quindi di
giocare ulteriori partite solo con avversari che accettassero un grosso
vantaggio a loro favore, ovvero il vantaggio del «pedone e della mossa».
Questo comportamento, ovviamente, rendeva ancora più complesso per
Deschapelles vincere, ma gli forniva un’importante via di fuga in caso di
sconfitta. Infatti, anche in caso di sconfitta, l'avversario non poteva essere
ritenuto più abile di Deschapelles in assoluto, in quanto aveva goduto di
un tale vantaggio che una vittoria diventava per lui quasi un obbligo.
Deschapelles in questo modo rischiava di perdere le partite, ma si cautelava
circa la possibilità di perdere la propria immagine quale miglior giocatore
di scacchi (Berglas, 1985). Le strategie autolesive consistono, quindi, nella
ricerca di auto-impedimenti che possono essere essenzialmente di due tipi:
inventarsi o crearsi ostacoli che rendano meno probabile una buona
prestazione, oppure evitare di impegnarsi adeguatamente in modo da
facilitare un probabile fallimento (Berglas, Baumeister, 1993). L’auto-
impedimento può perciò essere utilizzato come spiegazione di un
eventuale fallimento (attribuzione esterna), limitando così i possibili danni
alla propria autostima e alla propria immagine sociale, e allo stesso tempo
renderebbe un successo ancor più eclatante se ottenuto nonostante tali
impedimenti. In modo chiaro, emerge come una immagine positiva di sé
risulti più importante rispetto ad una buona prestazione. Le strategie
autolesive possono quindi essere considerate un tentativo attivo, ma spesso
disfunzionale, di gestire la propria immagine di sé, creando le situazioni
ottimali affinché, qualunque sia l’esito della prestazione, le attribuzioni
compiute permettano di mantenere la positività di tale immagine.

4.11. L’autoconsapevolezza

Le persone trascorrono molto tempo non solo esplorando l’ambiente
esterno, ma anche osservando se stesse, ovvero focalizzando la propria
attenzione sul Sé (Duval, Wicklund, 1972). Metaforicamente, è come se
l'individuo si ponesse al di fuori del proprio corpo e da Îì osservasse sia la
propria vita interiore che i propri comportamenti e il proprio aspetto fisico.
Questa operazione ha una importante funzione di autoregolazione, in
quanto permette di avere un quadro della situazione attuale in cui ci si
trova e verificare se si stia procedendo in maniera corretta per il
raggiungimento dei propri obiettivi. Carver e Scheier (1981, 1982)
paragonano l’autoconsapevolezza ad un termostato, in quanto entrambi
operano sulla base di meccanismi di feedback: così come il termostato
verifica la temperatura ambientale e invia segnali alla caldaia, di accendersi
o spegnersi, al fine di raggiungere la temperatura desiderata, analogamente,
attraverso l’autoconsapevolezza si analizza il Sé e si procede aggiustando i
propri comportamenti, in modo tale che consentano di raggiungere gli
obiettivi desiderati.

L’autoconsapevolezza viene di solito suddivisa in due componenti:
l’autoconsapevolezza pubblica e quella privata. La prima rimanda alla
consapevolezza di vivere in un contesto sociale, e quindi il Sé viene
percepito in quanto oggetto sociale immerso in una serie di relazioni e di
obblighi sociali. La seconda invece vede coinvolta la sfera più intima
dell’individuo con i suoi valori, sentimenti e opinioni.

Se  l’autoconsapevolezza assolve. un importante ruolo
nell’autoregolazione dell'individuo, può però portare a situazioni
problematiche nei casi in cui risulti evidente il mancato raggiungimento
degli obiettivi che ci si era prefissati. Vari studiosi hanno ipotizzato che una
elevata autoconsapevolezza, dopo eventi di fallimento, possa essere legata ai
comportamenti di assunzione di alcolici (cfr. per es. Hull, 1981). Secondo
questi autori, l’alcol verrebbe utilizzato non tanto per «dimenticare i propri
problemi» quanto per «dimenticare se stessi», ovvero per ridurre
l’autoconsapevolezza. Ad esempio, le persone timide in situazioni sociali si
trovano, tipicamente, in uno stato di elevata autoconsapevolezza che limita
la spontaneità dei loro comportamenti. In questi casi l’assunzione di alcol
può essere utilizzata proprio come una strategia per inibire i processi di
autoregolazione. Uno studio interessante è stato condotto da Hull e
Young (1983). In esso veniva inizialmente misurato il livello di
autoconsapevolezza dei partecipanti, inteso come un tratto di personalità
per cui alcuni individui tendono cronicamente ad avere una
autoconsapevolezza più elevata rispetto ad altri. In seguito, ai partecipanti
veniva somministrato un test di intelligenza, e, a metà di loro, si diceva di
aver ottenuto un punteggio molto elevato (condizione di successo),
mentre all’altra metà si diceva, invece, che il punteggio risultava essere
particolarmente basso (condizione di fallimento). Successivamente i
partecipanti venivano invitati ad un secondo studio, inerente la valutazione
di bevande alcoliche: essi dovevano assaggiare delle bevande alcoliche ed
esprimere i propri giudizi. In realtà, ciò che interessava agli sperimentatori
non erano i giudizi emessi, ma la quantità di bevanda assunta ad ogni
assaggio. I risultati dimostrarono effetti differenti a seconda del grado di
autoconsapevolezza e del tipo di risultato ottenuto nel test di intelligenza.
Infatti, come si può vedere dalla Fig. 4.3, i partecipanti con un basso livello
cronico di autoconsapevolezza non bevono una quantità differente di
alcolici a seconda del fatto che abbiano ricevuto un feedback positivo o
negativo al test; al contrario, i partecipanti che tendono ad avere in ogni
situazione una autoconsapevolezza più elevata, di fronte ad un fallimento,
aumentano la quantità di alcol ingerito. L'assunzione di alcolici può
permettere un abbassamento del livello di autoconsapevolezza e quindi la
possibilità di non pensare a se stessi appena reduci da una situazione di
fallimento.

bassa alta
autoconsapevolezza autoconsapevolezza

Livello di autoconsapevolezza

[MI] Fallimento [[] Successo

Fig. 4.3. Quantità di alcol assunta (in once) dai partecipanti a seconda del livello di autoconsapevolezza e della
valenza del feedback ricevuto (adattata da Hull, Young, 1983).

Come abbiamo appena visto l’autoconsapevolezza influenza gli eftetti
prodotti dai propri comportamenti passati, d’altro lato, essa può anche
influenzare le prestazioni attuali e future. Ad esempio, il sapere che le altre
persone si aspettano molto da noi aumenta l’autoconsapevolezza, e ciò può
portare a delle performance più scadenti. In merito a ciò, Baumeister ed i
suoi collaboratori (Baumeister, Hamilton, Tice, 1985) hanno riscontrato
che i giocatori di video games hanno delle prestazioni di circa il 25%
inferiori quando giocano con qualcuno che li osserva. Allo stesso modo,
dei dati interessanti sono emersi dall'esame delle partite di baseball giocate
negli Stati Uniti per l'attribuzione del campionato nel corso dell’ultimo
secolo (Baumeister, Steinhilber, 1984). Infatti, si rileva che nelle prime due
partite della serie finale di incontri tra le ultime due pretendenti al titolo è
la squadra che gioca in casa ad avere la maggiore probabilità di vittoria,
sfruttando quindi il cosiddetto «fattore campo». Al contrario, la situazione
si ribalta nella partita decisiva per l’assegnazione del titolo: in questo caso è
la squadra che gioca in trasferta ad aver vinto nella maggior parte dei casi.
Sembra che nel momento decisivo i giocatori che si trovano di fronte al
proprio pubblico vengano schiacciati dalla responsabilità di far bene e dal
peso di decine di migliaia di persone che li osservano e si aspettano da loro
una vittoria.

T T
Partita 1 e2 Partita decisiva

[MI] Percentuale di partite vinte [[ Percentuale di partite perse
Fig. 4.4. Percentuale di partite vinte e perse dalla squadra di casa (adattata da Baumeister, Steinhilber,

1984).

4.12. Fino a che punto conosciamo noi stessi? Il caso dell’autostima

Tradizionalmente, l'indagine della personalità, delle conoscenze e delle
competenze, viene realizzata attraverso la somministrazione di strumenti,
«carta e matita», che rimandano alle cosiddette tecniche di autovalutazione
o di self-report. Questi strumenti prevedono di porre al rispondente una
serie di domande molto dirette, chiedendo ad esempio di riportare i propri
sentimenti ed opinioni, i comportamenti che tipicamente esegue, così
come di quantificare il possesso di capacità. Anche nello studio
dell’autostima, ovvero della valutazione soggettivamente associata al Sé, si è
a lungo operato seguendo questa logica. Uno degli strumenti più popolari,
la scala messa a punto da Rosenberg (1979), si propone appunto di
misurare l'autostima verificando in che misura i rispondenti mostrano
accordo con affermazioni quali «Penso di avere molte qualità» ©
«Nell’insieme sono soddisfatto di me stesso». Strumenti di questo tipo si
basano però su due problematici assunti di fondo. Innanzitutto, gli
strumenti di autovalutazione possono essere considerati validi ed
attendibili solo ed esclusivamente se si presume che il rispondente non
eserciti alcun controllo strategico sulle sue risposte, ma riporti in modo
sincero quello che pensa realmente. In secondo luogo, occorre presupporre
che il rispondente abbia una piena capacità introspettiva rispetto ai temi in
oggetto. In altre parole, queste tecniche danno per assodato che il
rispondente, riflettendo su se stesso, sia in grado di cogliere esattamente
quale sia la propria situazione rispetto alla domanda posta.

Poiché le persone cercano sistematicamente di fornire un'immagine
positiva di sé, il problema del controllo strategico delle risposte si rivela
particolarmente rilevante. Attraverso attente operazioni, le risposte fornite
possono essere selezionate non tanto al fine di dare una immagine di sé
precisa e puntuale, ma al fine di mostrarsi in una luce positiva; e ciò risulta
particolarmente vero nei contesti in cui la persona è oggetto di valutazioni,
come ad esempio durante un colloquio di selezione per un posto di lavoro.
Abbiamo ripetutamente discusso le varie strategie messe in atto per
aumentare la positività del Sé, e risulterebbe alquanto anomalo se le
persone non intervenissero anche sulle modalità di presentazione del Sé,
parlando di se stesse in modo da trasmettere negli ascoltatori unicamente
l’immagine desiderata (Goffman, 1959; Schlenker, 1980). Quindi, queste
distorsioni nelle risposte si verificherebbero soprattutto in contesti di
interazione in cui si voglia accreditare una determinata immagine di sé.
D'altro lato, anche le intime riflessioni circa se stessi e le proprie qualità
non necessariamente conducono a risposte accurate e soddisfacenti.
Paulhus (1986) ritiene che molte persone operino una sorta di autoinganno,
costruendosi rappresentazioni del Sé eccessivamente positive €
convincendosi della loro veridicità, non rendendosi conto che si tratta
invece di autorappresentazioni tendenziosamente favorevoli nei propri
confronti.

Esistono però delle modalità indirette di misurazione dell’autostima
(Greenwald, Banaji, 1995). Ripensando al modello di rappresentazione dei
concetti affrontato nel terzo capitolo, è possibile verificare quali specifici
contenuti mentali diventino maggiormente accessibili in modo automatico
quando lo schema di sé viene attivato. Quanto più l'autostima risulta essere
elevata tanto più forte sarà l'associazione tra il Sé e costrutti positivi
piuttosto che negativi. La forza di questa associazione può quindi essere
utilizzata come un indicatore indiretto dell’autostima (Farnham,
Greenwald, Banaji, 1999). In generale, si rileva che il Sé viene
spontaneamente associato in modo preponderante a concetti positivi,
indicando quindi che la maggior parte delle persone possiede
effettivamente una elevata autostima. D'altro lato, vi sono individui che
mostrano delle discrepanze tra quanto verbalmente dicono di se stessi e le
loro risposte spontanee, segnalando quindi la presenza di forme di
autoinganno. Ciò significa che tali persone non possiedono probabilmente
una genuina autostima elevata, ma sono convinte, al contrario, di
possederla. Questa discrepanza può avere delle profonde conseguenze sui
comportamenti dell'individuo. Innanzitutto, queste persone, nelle
situazioni di tipo valutativo, si trovano a maggior disagio e provano
maggiore ansia rispetto alle persone con una effettiva autostima elevata.
Inoltre, proprio gli individui che presentano queste forme di autoinganno
sono particolarmente propensi a mettere in atto strategie per proteggere la
propria autostima, in quanto per essi le minacce all’autostima risultano
essere maggiormente insidiose. Una persona con una genuina autostima
elevata non subirà grosse conseguenze qualora dovesse andare incontro ad
un fallimento, in quanto la concezione positiva rispetto a se stessa è ben
consolidata. Al contrario, coloro che si autoingannano vivono come
particolarmente pericolose tutte le situazioni di fallimento. Per questo
motivo, si intraprendono comportamenti selettivamente finalizzati a
proteggere l’autostima, tra cui, ad esempio, condotte di tipo autolesivo
(Spalding, Hardin, 1999). Erronee credenze rispetto alla propria immagine
possono quindi essere associate a comportamenti disfunzionali pur di
riuscire a mantenere l'illusione di una positiva immagine di sé.
